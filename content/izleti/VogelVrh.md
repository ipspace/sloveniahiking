---
date: '2003-10-12T00:00:00'
delta: 1000
description: Vogel je zagotovo najbolj znan vrh Spodnjih Bohinjskih gora. Že od daleč
  vas bo vabila njegova lepa, piramidasta oblika, razgled z vrha pa bo le še potrdil
  pravilnost vaše odločitve.
draft: true
duration: '6'
height: 1922
image:
- M_8-6819_IMG.jpg
- M_0-7099_IMG.JPG
- M_1-7103_IMG.JPG
- M_1-7108_IMG.JPG
- M_1-7110_IMG.JPG
- M_1-7122_IMG.JPG
- Razgled_Vogel.jpg
- M_1-7126_IMG.JPG
- M_1-7130_IMG.JPG
- M_1-7131_IMG.JPG
name: VogelVrh
title: Vogel
x: 409
y: 122
---
{{<figure src="/images/hikes/VogelVrh/M_8-6819_IMG.jpg" caption="Severna pobočja Vogla">}}

Vogel je zagotovo najbolj znan vrh Spodnjih Bohinjskih gora, a ne zaradi svojega razgleda (ki je podoben razgledu z ostalih vrhov istega grebena) ali lepe piramidaste oblike temveč zaradi smučarskega središča, ki mu je posodil tudi svoje ime. Smučarsko središče (bolj natančno, gondola z Bohinjskega jezera) je krivo tudi za poletno gnečo, saj postane markirana steza od zgornje postaje gondole do Šije in Vogla prava romarska pot. Da se bomo izognili poletni gneči ali pa uživali v jesenskih sončnih žarkih, se bomo na Vogel povzpeli preko njegovega jugo-zahodnega pobočja s [planine Razor](../PlaninaRazor).

### Osnovni podatki

**Zahtevnost**
:   Odlično označena, le mestoma strma pot.

**Dostop**
:   Vzpon na Vogel bomo začeli na[planini Razor](../PlaninaRazor), do katere vodijo poti iz[Tolminskih Raven](../PlaninaRazor/index.asp?sect=2)ali planin Lom in Kuk.

**Dolžina**
:   Planina Razor -- Vogel: 2 uri\
    Vrnitev: 1 ura 30 minut\
    Skupaj: 4 ure\
    [Tolminske Ravne -- planina Razor](../PlaninaRazor)-- Vogel in povratek: 6-7 ur

**Višina**
:   1922 m

**Višinska razlika**
:   Planina Razor -- Vogel: 610 m\
    Tolminske Ravne -- Vogel: 1000 m\
    Planina Lom -- Vogel: 830 m

**Čas obiska**
:   Vzpon v poletni vročini bi odsvetoval, saj je pot zelo odprta in sončna. Najlepši čas za vzpon je pozna pomlad (rože) ali zgodnja jesen.

**Priporočam**
:   Teoretično se lahko na Vogel s planine Razor povzpnete tudi s športnimi copati, seveda pa vam tega ne priporočam. Če se boste odločili za povratek preko sedla Globoko ali po brezpotju, pa so planinski čevlji obvezni.

**Karta**
:   Julijske Alpe, vzhodni del, 1:50.000

Mimo Krnice do Vogla
--------------------

{{<figure src="/images/hikes/VogelVrh/M_0-7099_IMG.JPG" caption="Skozi ruševje proti Krnici">}}

Markirana pot na Vogel se začne na razcepu poti takoj za kočo na planini Razor, kjer se v levo  odcepi pot proti Krnu, ki teče preko planine na Kalu, nekoliko bolj v desno, navzgor po planini, pa pelje pot proti Škrbini, prevalu Globoko in Voglu. Po petih minutah hoje po travniku na naslednjem razcepu zavijemo desno v redek bukov gozdiček, ki nam nudi edino senco na celotni poti.

{{<figure src="/images/hikes/VogelVrh/M_1-7103_IMG.JPG" caption="Vrh Vogla se že vidi">}} {{<figure src="/images/hikes/VogelVrh/M_1-7108_IMG.JPG" caption="Pogled nazaj">}}

Za gozdičkom se začne nekoliko bolj strm vzpon, ki pripelje do naslednjega razcepa -- pot proti Voglu zavije v desno, skozi ruševje pa že lahko visoko nad seboj vidimo preval, ki ga bomo morali prečkati. Stezica skozi ruševje je v začetku precej položna, pred prevalom pa se začne nekoliko bolj strmo vzpenjati in nas po dobre pol ure vzpona pripelje na manjše sedlo pred Krnico od koder se odpre prvi pogled na vrh Vogla. Na tem mestu ste opravili že več kot polovico vzpona, zato bo verjetno kar primerno, da si privoščite krajši počitek, med katerim lahko uživate v čudovitem razgledu na planino Razor, tolminsko hribovje v ozadju, pobočja [Ž]{lang="en-us"}abiškega Kuka na vaši levi ter strme stene Vrha Krnic na desni strani. Tisti z nekoliko več raziskovalnega duha se boste verjetno odpravili tudi na ogled bunkerja, ki je skrit med ruševjem le nekaj metrov od poti.

{{<figure src="/images/hikes/VogelVrh/M_1-7110_IMG.JPG" caption="Po grebenudo vrha">}} {{<figure src="/images/hikes/VogelVrh/M_1-7122_IMG.JPG" caption="Žabiški Kuk">}}

Nad prevalom postane pot spet bolj položna in se vije najprej preko travnatega pobočja, nato pa preko melišča pod Voglom ter nas končno po krajšem vzponu preko skalne pečine pripelje do grebena med Voglom in [Ž]{lang="en-us"}abiškim Kukom od koder se prvič odpre pogled proti vzhodu, na greben Spodnjih Bohinjskih gora in hribovje pod nami, v ozadju pa lahko zaslutimo tudi obrise Kojce in Porezna. Na grebenu se pot razcepi -- desno se lahko sprehodimo do vrha [Ž]{lang="en-us"}abiškega Kuka, levo pa se po travnatem grebenu povzpnemo do vrha Vogla, kjer nas čaka čudovit razgled na Triglav in Julijske alpe.

{{<figure src="/images/hikes/VogelVrh/Razgled_Vogel.jpg" caption="Pogled na sever - levo in desno greben Spodnjih Bohinjskih gora, v sredini v ozadju Triglav">}}

Vrnitev
-------

{{<figure src="/images/hikes/VogelVrh/M_1-7126_IMG.JPG" caption="Po grebenu proti sedluGloboko - nižje na pobočjuse vidi markirana pot">}}

Z vrha Vogla se lahko na planino Razor vrnemo po poti, po kateri smo se povzpeli (če ste utrujeni, se raje odločite za to pot), lahko pa naredimo krajši krog preko prevala Globoko. Pot proti prevalu Globoko se z vrha spusti po zahodnem grebenu (smer [Črna prst](../CrnaPrst)) in na prvem sedlu med Voglom in Vrhom Krnic zapusti greben ter se spusti približno 100 metrov nižje na bohinjsko stran.

{{<figure src="/images/hikes/VogelVrh/M_1-7130_IMG.JPG" caption="Spust prekomelišča">}}

Če niste izkušeni planinci ali pa če vam vreme le malce nagaja, vam predlagam, da se držite markirane poti, ki vas bo po krajšem spustu povedla pod pobočji Vrha Krnic do prevala Globoko, kjer zavijete levo (nazaj proti [planini Razor](../PlaninaRazor)). Tisti nekoliko bolj »odštekani« se lahko odločite za mnogo bolj zanimivo in zelo razgledno pot, ki vodi prav po grebenu skoraj do prevala Globoko. Na prvem sedlu med Voglom in Vrhom Krnic nadaljujete s hojo po dobro vidni stezici, ki se najprej vzpne na Vrh Krnic, nato pa se začne zlagoma spuščati. Za naslednjim vrhom vas čaka nekaj metrov lahkega plezanja, nato pa se stezica prevesi na primorsko stran ter nas v strmem spustu pripelje do naslednjega sedla.

Na naslednjem sedlu vas čaka nov preizkus odštekanosti -- lahko nadaljujete s hojo naravnost naprej po grebenu (vendar vas pred prevalom Globoko čaka nekaj neprijetnega plezanja po razdrapanem grebenu), veliko bolje pa je, da se na primorski strani spustite po melišču pod strme skalne pečine in nato nadaljujete prečenje tik pod njimi. Zelo strm spust po melišču je v začetku precej zabaven, pod nogami se vam kotalijo kilogrami kamenja, nato pa boste počasi prišli do nekoliko bolj trdnih tal, preko katerih boste lahko melišče prečkali in prišli pod skalami do ozke, komaj vidne stezice (ki se sicer v dobrem vremenu vidi že z grebena).

{{<figure src="/images/hikes/VogelVrh/M_1-7131_IMG.JPG" caption="Še zadnji metri brezpotja">}}

Po stezici (oskrbnik koče na planini Razor se ni mogel odločiti, ali bi jo imenoval lovska ali gamsja stezica) prečkate melišče tik pod pečinami, ki so vam onemogočile grebensko prečkanje, nato pa se preko manjših skal dvignete za nekaj metrov do prvih travnikov, kjer se pot prevesi preko travnatega roba in združi z markirano potjo, ki se spušča s prevala Globoko. Od tod vas do koče na planini Razor čaka le še enostaven spust po stezi preko travnatih pobočij.
