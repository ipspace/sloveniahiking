---
date: '2004-09-26T00:00:00'
delta: 530
description: 
  Če vas ne moti pogled na sedežnice, si lahko po smučiščih Krvavca in Zvoha privoščite prijeten nekajurni družinski izlet.
duration: 2.5
height: 1971
map: 1
name: Zvoh
title: Krvavec in Zvoh
lead: M_8_1858.JPG
x: 464
y: 129
---
![](/images/hikes/Zvoh/M_8_1858.JPG)

Od glavne osi Kamniških Alp se južno od Kokrskega sedla odcepi stranski greben, v katerem se med dolinama Kokre in Kamniške Bistrice dviga nekaj dvatisočakov (Kalška gora in Kalški greben), nato pa se greben zlagoma spušča do Krvavca, katerega visokogorske travnike so izkoristili za eno najbolj znanih slovenskih smučišč.

Če vas ne moti pogled na sedežnice, si lahko po smučiščih Krvavca in Velikega Zvoha privoščite prijeten nekajurni družinski izlet, med katerim bodo otroci uživali v planšarskem razpoloženju, opazili boste nekaj zanimivih rož, za trud pa boste v lepih dneh nagrajeni še s fantastičnim razgledom na osrednji greben Kamniških Alp, v katerem nedvomno kraljujejo Kočne in Grintovec.

### Osnovni podatki

**Zahtevnost**
:   Slabo označena, a orientacijsko nezahtevna pot. Nekateri vzponi so precej bolj strmi, kot se vam zdijo pozimi, ko po njih smučate.

**Dostop**
:   V dneh, ko obratuje vzpenjača na Krvavec, se lahko na izlet odpravite od Doma na Gospincu, drugače pa se lahko po makadamski cesti pripeljete vse do Kriške planine.

**Dolžina**
:   Kriška planina--Veliki Zvoh: 1 ura 15 minut\
    Vrnitev: 1 ura\
    Skupaj: 2 uri in pol

**Višina**
:   Krvavec: 1853 m\
    Veliki Zvoh: 1971 m

**Višinska razlika**
:   530 m

**Čas obiska**
:   Na pot se odpravite v lepih jasnih dneh od pomladi do jeseni.

**Priporočam**
:   Planinske palice bodo na strmih vzponih nedvomno koristne, planinski čevlji pa niso nujni, razen če mislite nadaljevati pot po grebenu imenovanem Jež proti Vrhu Korena.

**Karta**
:   Kamniške in Savinjske Alpe, 1 : 50.000

S Kriške planine proti Krvavcu
------------------------------

Kadar obratuje vzpenjača na Krvavec, lahko začnete vzpon proti Velikemu Zvohu na Gospincu, drugače pa se zapeljite po makadamski cesti od Ambroža do Kriške planine. V obeh primerih avtocesto Ljubljana--Kranj zapustite na izvozu Vodice, nato pa sledite kažipotom proti Cerkljam in Krvavcu. Če se boste peljali z vzpenjačo, vas bodo kažipoti proti Krvavcu zanesljivo pripeljali do parkirišča pred njo, drugače pa za vasjo Grad (prvo za Cerkljami) zavijete desno proti Ambrožu pod Krvavcem. Tik pred Ravnami vas kažipot proti Ambrožu usmeri levo, nato pa vas čaka še nekaj kilometrov asfalta.

Na koncu asfaltirane ceste (tik pred cerkvijo sv. Ambroža) zavijete levo na lepo makadamsko cesto (tu se že pojavijo kažipoti za Kriško planino), na prvih razcepih sledite širši makadamski cesti (ne zavijajte na kolovoze), nato pa vas bodo zanesljivo usmerjali kažipoti. Po daljšem vzponu cesta pripelje na Jezersko planino in se tik pred koncem razcepi -- levi krak pelje proti Gospincu, desni precej zdrt makadam pa do parkirišča na Kriški planini.

{{<figure src="/images/hikes/Zvoh/M_8_1844.JPG" caption="Kriška planina">}}

Od parkirišča se sprehodite mimo postaje sedežnice in planšarije proti oddajniku na Krvavcu, ki ga ves čas vidite nad seboj. Mimo hiš na Kriški planini se vzpnete po stezicah po travniku, nato pa pred Florjanom zavijete desno do kažipota. Ta vas usmeri nazaj v levo. Markacij ne boste našli, opazili pa boste mnogo stezic, ki vodijo v pravo smer, pazite le, da se držite blizu sedežnice, a še vedno desno od nje. Tik pod sedežnico boste prišli na star kolovoz, ki vas popelje levo navzgor. Med vzponom se le ozrite malce okoli sebe -- lep je že pogled na Kriško planino pod vami, odpirajo pa se tudi pogledi na Ljubljansko kotlino in Polhograjsko hribovje.

{{<figure src="/images/hikes/Zvoh/M_8_1852.JPG" caption="Pogled na Kriško planino med vzponom na Krvavec">}}

Krvavec in Veliki Zvoh
----------------------

{{<figure src="/images/hikes/Zvoh/M_8_1855.JPG" caption="Dom na Krvavcu">}}

Ker vas nekaj minut vzpona verjetno še ni utrudilo, se lahko Domu na Krvavcu izognete -- zapustite kolovoz in se odpravite kar naravnost navzgor po travniku. Na grebenu vas zaustavi vrtača, ki se ji izognete po levi, nato pa sledite makadamski cesti, ki mimo oddajnika pelje proti vrhu Velikega Zvoha. Že na prvem ovinku vas čaka čudovit pogled -- čez Kranjsko polje vas nad Jelovico in Pokljuko pozdravljajo Julijske Alpe, nad katerimi se dviga Triglav, naravnost nasproti vas sta Storžič in Kriška gora, za katerima se dviga greben Košute, nekoliko bolj desno vašo pozornost pritegneta Kočni in Grintovec, druge vrhove Kamniških Alp pa precej uspešno zakriva Kalški greben.

{{<figure src="/images/hikes/Zvoh/M_8_1853.JPG" caption="Kočni in Grintovec">}}

Ena redkih markacij, ki jo boste opazili ob cesti, vam namigne, da je pametneje zapustiti cesto in slediti stezicam ob njej, za oddajnikom pa vas čudne rumene oznake vabijo proti Krvavcu, od katerega vas loči le še strmo travnato pobočje. Do njega se povzpnete kar naravnost po travniku levo od ograje (očitne steze ni). Če niste trenirali teka na Grintovec, pa bodo noge verjetno hvaležne, če se boste vzpona lotili z vijuganjem po pobočju.

Z vrha Krvavca se odpre pogled proti vzhodu na Kamniški vrh, dolini Korošice in Kamniške Bistrice ter Veliko planino, na severu pa vas vabi naslednji cilj -- Veliki Zvoh. Ob ograji smučišča se spustite do makadama pred seboj; ta vas popelje pod naslednjo postajo sedežnice proti sedlu Razor, od koder se začne pot spet vzpenjati. Čez nekaj metrov pridete do razcepa: levo čez smučišče vodi pot na planino Dolge njive, naravnost navzgor pa se nadaljuje vzpon do Velikega Zvoha, od katerega vas loči le še slabih 15 minut vzpona.

{{<figure src="/images/hikes/Zvoh/M_8_1856.JPG" caption="Pot proti Zvohu">}}

Razgled na vrhu Velikega Zvoha si morate poiskati -- najbolje bo, če se sprehodite mimo akumulacijskega jezera ob zgornji postaji sedežnice in si privoščite počitek na eni od klopi, postavljenih v bližini ograje.

Po krajšem počitku se do izhodišča vrnete po poti, po kateri ste se povzpeli, lahko pa si izlet popestrite še s krajšimi ovinki:

-   Spustite se do planine Dolga njiva.
-   Če ste začeli izlet na Kriški planini, se vrnete do Doma na Krvavcu, od tam pa se odpravite čez Tiho dolino do Gospinca in nato po markirani poti nazaj do Kriške planine.
-   Podoben krog čez Kriško planino lahko naredite tudi, če ste začeli izlet na Gospincu.

Bolj utrjeni planinci se lahko odpravite še do Vrha Korena. Nanj vodi pot čez planino Dolge njive, lahko pa se odločite tudi za precej zračno in tu in tam zahtevno pot po grebenu imenovanem Jež.
