---
date: '2007-07-22T00:00:00'
delta: 430
description: Kobilja glava je travnat razgleden vrh vzhodno od Tolmina z verjetno
  najlepšim pogledom na greben Peči (zaradi boljšega »marketinga« Bohinjcev večina
  Slovencev te vrhove pozna kot Spodnje Bohinjske gore).
draft: true
duration: '3'
height: 1475
image:
- M_0_00656.JPG
- M_0_00643.JPG
- M_0_00648.JPG
- Razgled_Sever.jpg
- mapgps.jpg
- path_1.gif
map: 1
name: KobiljaGlava
title: Kobilja glava
x: 407
y: 117
---
![](/images/hikes/KobiljaGlava/M_0_00656.JPG)Kobilja glava (1475 m) je travnat razgleden vrh vzhodno od Tolmina z verjetno najlepšim pogledom na greben Peči (zaradi boljšega »marketinga« Bohinjcev večina Slovencev te vrhove pozna kot Spodnje Bohinjske gore). Nanj vodi (obledelo in borno) markirana pot, ki jo domačini tako dobro skrivajo, da je ne boste našli niti na zemljevidih niti v Miheličevem vodniku po Julijskih Alpah.

### [Osnovni podatki]{#_Toc426637634}

**Zahtevnost**
:   Občasno strma pot, na kateri boste z odličnim vidom opazili ostanke markacij.

**Dostop**
:   Na Kobiljo glavo se povzpnete s planine Stador.

**Dolžina**
:   Vzpon: 1 ura 30 minut\
    Spust: 1 ura\
    Skupaj: 3 ure

**Višina**
:   1475 m

**Višinska razlika**
:   450 m

**Čas obiska**
:   Na pohod se lahko odpravite v vseh letnih časih, poleti bo najlepše zgodaj zjutraj. Pot je pozimi hitro pregažena.

**Priporočam**
:   dobro obutev in planinske palice.

**Karta**
:   Julijske Alpe, vzhodni del, planinska karta 1 : 50.000, PZS

Kratek opis poti
----------------

{{<figure src="/images/hikes/KobiljaGlava/M_0_00643.JPG" caption="Pogled na Vrh nad Škrbino s planine Stador">}}

Pot na Kobiljo glavo se začne pri koči na planini Stador, do katere vas pripelje asfaltirana cesta z Ljubinja. S ceste Tolmin--Idrija tik pred Tolminom (če prihajate iz idrijske smeri) zavijete desno proti Podljubinju in se po ozki asfaltni cesti odpeljete proti Ljubinju. Tam vas konec zaselka kažipot usmeri levo proti planini Razor. Po precej dolgem vzponu po ozki vijugasti cesti vas na koncu asfalta pričaka razkošno parkirišče, s katerega se odpravite proti dobro vidni koči na planini Stador.

Tik pred kočo vas kažipot usmeri navzgor med lesenimi ograjami. Naslednji kažipot vas pred osamelim drevesom pošlje v desno čez travnik in ko boste ravno začeli obupavati, vas reši možic. Od tam vodi v desno dobro uhojena steza, ki se spet izgubi na južnem grebenu Šprince. Ponovno vam pomaga kažipot (levo), ki vas pripelje skozi gozdiček do naslednjega travnika. Ne dajte se zapeljati dobro vidnim pastirskim stezicam, ki prečkajo pobočje, ampak se držite steze, ki se naravnost po grebenu strmo dviga na vrh Šprince (1247 m).

{{<figure src="/images/hikes/KobiljaGlava/M_0_00648.JPG" caption="Pogled v dolino">}}

Z vrha se spustite do sedelca med Šprinco in Kobiljo glavo, potem pa se desno od grebena hitro dvignete do pastirskega stana (vikenda?) na zahodnem travnatem pobočju Kobilje glave, od koder je vrh že dobro viden. Večina pohodnikov se odloči za nekaj lažji dostop po severnem grebenu: po travnikih levo od vrha se mimo kala vzpnete do grebena in po njem do vrha. Malce bolj naporen je vzpon z juga: ves čas se držite ograje na robu planine nad strmimi južnimi pobočji, se sprehodite skozi skalno škrbino (od tod je čudovit pogled proti jugu) in nato po grebenu do vrha.

{{<figure src="/images/hikes/KobiljaGlava/Razgled_Sever.jpg" caption="Pogled proti severu">}}

Na planino Stador se vrnete po poti, po kateri ste se povzpeli, lahko pa se odpravite še do bližnjega Jalovnika (15 minut hoje) ali se spustite po severnem grebenu Kobilje glavo do planine Lom in s te po položni makadamski cesti do izhodišča.
