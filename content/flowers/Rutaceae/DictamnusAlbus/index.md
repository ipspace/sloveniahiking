---
color: WR
date: 2004-02-08 00:00:00+00:00
f_end: 6
f_start: 5
family: Rutaceae
flower_type: C
image:
- M_4-5477_IMG.JPG
- M_4-5481_IMG.JPG
latin: Dictamnus albus
lead: M_4-5481_IMG.JPG
lead_sample: false
name: index
order: Dictamnus
parallel: false
petals: 5
petals_joined: false
star_shape: false
title: Navadni jesenček
---
V maju in juniju vas bo na prisojnih toplih kamnitih pobočjih (najpogosteje na Krasu in v okolici Slavnika) morda presenetil močen vonj po limoni, ki ga boste zagotovo zaznali že dosti prej, kot boste opazili nenavadne velike vijoličnobele cvetove navadnega jesenčka (zakaj rožo, ki cveti sredi pomladi, imenujemo jesenček, bo verjetno ostala ena od nerazložljivih skrivnosti botanike).

Jesenček ima tako nenavadne cvetove, da ga boste prepoznali že na prvi pogled (zaradi značilnega vonja bi lahko rekli, da ga boste zagotovo prepoznali tudi z zavezanimi očmi), seveda pa lahko preverite, ali imajo somerni cvetovi s petimi venčnimi listi in cvetno čašo tudi deset prašnikov; oglejte pa si tudi stebelne liste -- ti so lihopernati, sestavljeni iz jajčastih priostrenih lističev.
