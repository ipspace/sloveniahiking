---
color: W
date: '2007-06-10T00:00:00'
f_end: '7'
f_start: '6'
family: Santalaceae
flower_type: B
image:
- M_0_00005.JPG
latin: Thesium bavarum
lead: M_0_00005.JPG
lead_sample: false
name: index
order: Thesium
parallel: false
petals: '5'
petals_joined: false
star_shape: false
title: Bavarska lanika
---
Na sprehodih po Sloveniji boste od konca maja do junija opazili približno pol metra visoke rastline z drobnimi belimi cvetovi v redkem socvetju. Na prvi pogled so podobni cvetu navadnega lana, kar je lanikam verjetno dalo tudi ime. Nekoliko bolj podroben pogled na cvetove (lupa bo zelo koristna) pa pokaže, da imajo ti podraslo plodnico (cvetovi lanov imajo nadraslo) in da so brez čašnih listov (da je prepoznavanje še bolj "zabavno", imajo venčni listi na zunanji strani zelene proge).

Določevanje lanik je precej neprijetno, bavarsko pa boste od drugih ločili takole:

-   Okoli cvetov sta dva predlista in podporni list. Cvetovi segajo do vrha socvetja (kljunastoplodna lanika ima na vrhu socvetja le podporne liste).
-   Venčni listi so ob zrelosti ploda uvihani, zato se zdijo veliko krajši kot plod.
-   Steblo je debelo 2 do 4 milimetre.
-   Listi so suličasti (pri drugih podobnih lanikah črtalastosuličasti ali črtalasti) in široki do sedem milimetrov. Na listih boste opazili tri do pet vzporednih žil.
