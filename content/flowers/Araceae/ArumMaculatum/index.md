---
color: G
date: '2008-04-20T00:00:00'
f_end: '5'
f_start: '4'
family: Araceae
image:
- M_7-0761_IMG.JPG
- M_0-3023_IMG.JPG
latin: Arum maculatum
lead: M_7-0761_IMG.JPG
lead_sample: false
name: index
order: Arum
parallel: false
petals_joined: false
star_shape: false
title: Pegasti kačnik
---
 Če boste sredi pomladi našli čudno rastlino s cvetom, ki ima navidez le en velik list, ste skoraj zagotovo našli kačnikovko. V resnici je tisto, kar je videti kot plodnica, betičasto socvetje, ki ga obdaja ovršni list (spata) v obliki tulca ali lijaka.

Nekatere kačnikovke (na primer kačunka -- *Calla* -- in kolmež  -- *Acorus*) uspevajo le v močvirjih, kačniki pa se dobro počutijo tudi na senčnih in vlažnih gozdnih robovih. V Sloveniji uspevajo tri vrste kačnikov. Pegasti je daleč najpogostejši, laškega boste našli le na zelo toplih mestih v Istri, alpskega pa po nižinskih listnatih gozdovih. Laškega boste od drugih dveh ločili predvsem po višini (zraste do 60 cm visoko, druga dva sta precej nižja), pa tudi po listih:

-   Listi laškega kačnika so po zgornji strani ob žilah razločno svetlejši ali pa imajo svetle pege. Razvijejo se jeseni in prezimijo.
-   Listi drugih dveh kačnikov se razvijejo spomladi tik pred cvetenjem in imajo na zgornji strani temnejše pege.

Pegasti in alpski kačnik ločimo takole:

-   Ovršni list pegastega kačnika je 2- do 3-krat daljši od socvetja, alpski kačnik pa ima manjši ovršni list.
-   Cvetovi pegastega kačnika imajo rumene prašnice, cvetovi alpskega pa vijoličaste.
-   Alpski kačnik ima navpično koreniko, pegasti pa vodoravno, zato boste pogosto našli več rastlin skupaj.

Če si boste zapomnili, kje ste spomladi našli kačnikove cvetove, se tja vrnite še jeseni: čakali vas bodo nizki grozdi rdečih jagod (ne pokušajte jih, ker so strupene).
