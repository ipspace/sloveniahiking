---
color: RW
date: 2008-05-18 00:00:00+00:00
f_end: 6
f_start: 5
family: Orchidaceae
flower_type: B
image:
- M_0_11377.JPG
- M_0_11380.JPG
- M_0_11379.JPG
latin: Ophrys holosericea
lead: M_0_11377.JPG
lead_sample: false
order: Ophrys
parallel: false
petals: 6
petals_joined: false
star_shape: false
title: Čmrljeliko mačje uho
---
Čmrljeliko mačje uho raste na zmerno suhih travnikih, kjer boste njegove zanimive cvetove z nekaj sreče (ker je precej redko) opazili v maju in juniju. Če ste mačja ušesa že videli, boste že ob prvem pogledu na cvet vedeli da je pred vami predstavnik tega roda, sicer pa se mačja ušesa od drugih kukavičevk (orhidej) ločijo takole:

-   Rastlina ima zelene liste.
-   Cvetovi nimajo ostroge (tako kot cvetovi mnogih orhidej, na primer [navadnega kukovičnika](../gymnadeniaconopsea/)).
-   Medena ustna (spodnji list cveta) ni vrečasto napihnjena kot pri [lepem čeveljcu](../cypripediumcalceolus/).
-   Medena ustna je izbočena, vsaj na straneh žametnodlakava, njena srednja krpa pa ima izrazito barvno risbo.

Od drugih mačjih ušes boste čmrljelikega ločili po teh znakih:

-   Medena ustna je razločno izbočena, cela ali nerazločno trikrpa, in ni dosti daljša od drugih cvetnih listov. Srednja krpa ni nikoli izrobljena.
-   Zunanji cvetni listi so beli z zeleno žilo (dobro vidno na spodnjih fotografijah).
-   Stranska cvetna lista se postopno ožita v konico, sta približno 1/2 tako dolga kot ostali cvetni listi.
-   S precej domišljije boste opazili, da je na medeni ustni črka Ω z dvema rožičkoma.
