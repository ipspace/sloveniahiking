---
color: B
date: '2008-04-06T00:00:00'
f_end: '8'
f_start: '4'
family: Scrophulariaceae
flower_type: C
image:
- M_0_00767.JPG
- M_0_00769.JPG
latin: Veronica chamaedrys
lead: M_0_00767.JPG
lead_sample: false
name: index
order: Veronica
parallel: false
petals: '4'
petals_joined: false
star_shape: false
title: Vrednikov jetičnik
---
Jetičniki so precej zanimiv rod: že prvi pogled na cvet vam bo povedal, da ste našli enega od jetičnikov, določanje vrste pa lahko postane hudo neprijetno opravilo. A začnimo z lažjim delom: če sredi pomladi opazite rastlino s somernim razprostrtim cvetom, ki ima po štiri venčne in čašne liste ter dva prašnika, ste skoraj zanesljivo našli enega od jetičnikov.

Vrednikov jetičnik je po podatkih iz Gradiva za Atlas flore Slovenije najbolj razširjeni predstavnik svojega rodu v Sloveniji. Od sorodnikov ga ločite takole:

-   Venčna cev je zelo kratka ([Barrelierov pajetičnik](../PseudolysimachionBarrelieri(BarrelierijevPajeticnik)/si_PseudolysimachionBarrelieri.asp), ki ga zadnja Mala flora Slovenije po krajšem izletu v samostojen rod pajetičnikov že spet uvršča med jetičnike, ima precej dolgo venčno cev).
-   Cvetovi so zbrani v manjša socvetja, ki poganjajo iz zalistja stebelnih listov. Če se vam zdi tale opis (tako kot meni) preveč zamotan, si oglejte [zelo nazorno ilustracijo](http://commons.wikimedia.org/wiki/Image:Veronica_chamaedrys_Sturm37.jpg).
-   Rastlina je razločno dlakava.
-   Cvetoči poganjki so pokončni in daljši od 10 cm.
-   Listi so celi in nazobčani.
-   Cvetovi so modri (precej podoben [koprivolistni jetičnik](../VeronicaUrticifolia(KoprivolistniJeticnik)/si_VeronicaUrticifolia(KoprivolistniJeticnik).asp) ima rožnate cvetove).

Od zelo podobnega velikega jetičnika ločijo vrednikovega te lastnosti:

-   Vrednikov jetičnik je visok do 40 cm, veliki pa od 40 do 100 cm.
-   Steblo vrednikovega jetičnika je dvoredno dlakavo (na steblu sta dva niza dlačic), veliki jetičnik pa ima enakomerno dlakavo steblo.
-   Cvetovi velikega jetičnika imajo včasih še peti (manjši) čašni list, cvetovi vrednikovega pa imajo vedno le štiri čašne liste.
