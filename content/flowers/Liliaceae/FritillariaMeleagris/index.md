---
color: R
date: 2004-04-25 00:00:00+00:00
f_end: 4
f_start: 3
family: Liliaceae
flower_type: B
image:
- M_9_0959.JPG
- M_9_0972.JPG
latin: Fritillaria meleagris
lead: M_9_0972.JPG
lead_sample: false
name: index
order: Fritillaria
parallel: false
petals: 6
petals_joined: false
star_shape: false
title: Močvirski tulipan
---
V marcu in aprilu boste na vlažnih negnojenih travnikih (na Ljubljanskem barju, v Krakovskem gozdu) našli čudovite škrlatnordeče cvetove zaščitenega močvirskega tulipana. Zagotovo ga boste prepoznali že na prvi pogled, lahko pa si pomagate tudi s temi znaki:

-   Širokozvonasti cvetovi so kimasti in imajo šest venčnih listov, šest prašnikov in nadraslo plodnico. Čašnih listov ni.
-   Listi so ozki, črtalasti, na steblu so nameščeni premenjalno.
-   Cvetni listi so razločno škrlatno-belo lisasti, tu in tam pa boste našli tudi popolnoma bele cvetove.

Na suhih travnikih po Krasu raste zelo podobna gorska logarica, od katere boste močvirski tulipan ločili predvsem po barvi cveta (cvet gorske logarice je bolj rjavkast), razporeditvi listov (gornji stebelni listi gorske logarice so nasprotni ali v vretencu), predvsem pa po tleh, na katerih rastlina raste -- močvirski tulipan uspeva le na zelo vlažnih, gorska logarica pa na izrazito suhih tleh.
