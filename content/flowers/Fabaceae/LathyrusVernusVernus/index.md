---
color: B
date: 2004-03-14 00:00:00+00:00
f_end: 6
f_start: 4
family: Fabaceae
flower_type: C
image:
- M_0-5041_IMG.JPG
- M_0-5043_IMG.JPG
latin: Lathyrus vernus vernus
lead: M_0-5041_IMG.JPG
lead_sample: false
name: index
order: Lathyrus
parallel: false
petals: 5
petals_joined: false
star_shape: false
title: Spomladanski grahor
---
Spomladanski grahor zacveti v aprilu in maju v senčnih gozdovih po vsej Sloveniji (bolj pogost je v zahodnem delu). Oblika cvetov ga že na prvi pogled uvrsti med metuljnice, med katerimi grahorje prepoznamo takole:

-   Listi so pernati s parnim številom lističev, na koncu lista pa je kratka konica ali vitica.
-   Prilisti so mnogo manjši od lističev (lepo vidno na levi fotografiji).
-   Prašnična cev je na koncu ravna.

Od drugih grahorjev spomladanskega (*Lathyrus vernus ssp. vernus*) ločimo po teh lastnostih:

-   Steblo ni krilato.
-   Listi imajo dva do tri pare lističev in kratko konico na koncu.
-   Lističi so jajčasti, dolgo priostreni, široki od 1,5 do 3 cm.
-   Socvetje ima od tri do osem cvetov. Venčni listi so najprej škrlatni, nato modri (dobro vidno na desni fotografiji), nazadnje zelenkasti.

V zahodni Sloveniji raste še ena podvrsta spomladanskega grahorja (*Lathyrus vernus ssp. flaccidus*), ki pa ima ožje in precej daljše lističe -- ti so zato suličaste ali črtalaste oblike, dolgi do 14 cm in vsaj desetkrat daljši od svoje širine.
