---
color: B
date: '2005-12-03T00:00:00'
f_end: '6'
f_start: '5'
family: Fabaceae
flower_type: C
image:
- M_1_1159.JPG
- M_1_1158.JPG
latin: Vicia onobrychioides
lead: M_1_1159.JPG
lead_sample: false
name: index
order: Vicia
parallel: false
petals: '5'
petals_joined: false
star_shape: false
title: Esparzetna grašica
---
Esparzetna grašica je v Sloveniji zelo redka, našli jo boste le na kamnitih kraških gmajnah pod Kraškim robom (fotografija je s poti na Lipnik iz Zazida). Že prvi pogled na cvetove bo povedal, da je pred vami metuljnica, parnopernati listi z vitico na koncu pa povedo, da ste našli grahor ali grašico Za natančno določitev družine morate cvet razdreti in si ogledati prašnično cev; ta je pri grašicah na koncu poševna, pri grahorjih pa ravna.

Od drugih grašic boste esparzetno ločili takole:

-   Cvetovi so dolgopecljati (v primerjavi z drugimi grašicami, v resnici peclji niso prav dolgi) in združeni v mnogocvetna socvetja.
-   Cvetovi so dolgi približno 2 cm (pri gozdni grašici nekaj krajši).
-   Venčni listi so modrovijolični.
-   Listi so sestavljeni iz osmih do desetih parov ozkih suličastih, do 5 mm širokih lističev. Prilisti so celi.
-   Steblo je pokončno (pri gozdni grašici poleglo in plezajoče).
