---
color: Y
f_end: 10
f_start: 6
family: Cichoriaceae
flower_type: K
image:
- M_4-3448_IMG.JPG
- M_4-3446_IMG.JPG
- M_4-3447_IMG.JPG
- M_6-3649_IMG.JPG
latin: Leontodon hispidus
lead: M_4-3448_IMG.JPG
lead_sample: false
order: Leontodon
parallel: false
petals_joined: false
star_shape: false
title: Navadni jajčar
---
Navadni jajčar raste od junija do konca oktobra na travnikih, skalovju in grušču po vsej Sloveniji in je v jeseni ena najbolj pogostih travniških rož. Najlaže ga boste prepoznali po tem, da je na vrhu 10--60 cm visokega neolistanega stebla en sam košek, sestavljen iz množice jezičastih cvetov (podobno kot pri regratu).

**Opomba:** Spomladi (april--junij) boste na bolj suhih terenih našli zelo podobno rastlino -- [sivi jajčar](../leontodonincanus/).

Če se boste hoteli o pravilnosti svoje odločitve prepričati, vas čaka precej zahtevno delo s povečevalnim steklom -- razdrite košek in preverite, ali je dno koška brez lusk ali ščetinic, na dnu vsakega jezičastega cveta pa morate najti kodeljico iz peresastih laskov. Če so poleg tega ovojkovi listi črtalasti, se prekrivajo kot strešniki (glej sliko desno), listi pa so zbrani v pritlični rozeti, imate pred sabo predstavnika družine jajčarjev.

Navadni jajčar ima več podvrst:

-   Navadni jajčar (*Leontodon hispidus hispidus*) je gostodlakav.
-   Če so listi izrazito nazobčani (glej sliko spodaj), je to gololistni jajčar (*Leontodon hispidus ssp. danubialis*).
-   Če so listi pernato deljeni, ste našli alpski jajčar (*Leontodon hispidus ssp. hyoseroides*).
-   Če pa so listi ozkosuličasti ali črtalasti, je pred vami zelo redek Brumatijev jajčar (*Leontodon hispidus ssp. brumatii*).
