---
color: W
date: 2007-12-09 00:00:00+00:00
f_end: 7
f_start: 5
family: Ranunculaceae
flower_type: B
image:
- M_8-5803_IMG.JPG
latin: Ranunculus platanifolius
lead: M_8-5803_IMG.JPG
lead_sample: false
name: index
order: Ranunculus
parallel: false
petals: 5
petals_joined: false
star_shape: false
title: Platanolistna zlatica
---
Že malce bolj podroben pogled na cvetove platanolistne zlatice (cveti od maja do julija) vam bo (kljub nekoliko nepričakovani barvi) povedal, da ste našli zlatico. Ker ima le nekaj zlatic bele cvetove, bo prepoznavanje čisto preprosto (platanolistni zlatici je precej podobna le omejelistna):

-   Rastlina je mnogocvetna in visoka od 40 do 120 centimetrov (alpske zlatice z belimi cvetovi so precej nižje).
-   Stranski poganjki so pokončni (pri omejelistni zlatici razprostrti).
-   Cvetni peclji so 4- do 5-krat daljši od podpornih listov (omejelistna zlatica ima krajše cvetne peclje).
-   Srednja krpa pritličnih listov ni zožena v pecelj kot pri omejelistni zlatici.

Še najlaže pa bo seveda takole: platanolistna zlatica raste po više ležečih gozdovih in med ruševjem povsod po Sloveniji, omejelistna pa ne mara apnenčastih tal, zato jo boste s precej sreče morda našli na vlažnih tleh na Pohorju.
