---
color: R
date: '2003-08-10T00:00:00'
f_end: '8'
f_start: '6'
family: Onagraceae
flower_type: C
image:
- M_4-6438_IMG.JPG
- M_4-6439_IMG.JPG
latin: Chamaenerion angustifolium
lead: M_4-6439_IMG.JPG
lead_sample: false
name: index
order: Chamaenerion
parallel: false
petals: '4'
petals_joined: false
star_shape: false
title: Ozkolistno ciprje
---
Ozkolistno ciprje (poleg latinskega imena *Chamaenerion angustifolium* ga boste našli tudi pod imenom *Epilobium angustifolium*) raste na posekah in gozdnih robovih ter ob poteh, njegove vijolične cvetove pa boste od junija do avgusta najverjetneje opazili niže v slovenskih gorah, v predalpskem svetu in na Pohorju.

Ciprje boste že na prvi pogled prepoznali po zelo značilnih cvetovih, ki imajo štiri proste vijolične venčne liste, štiri ozke čašne liste, ki so iste barve kot venčni listi (zato bi marsikdo rekel, da ima cvet osem venčnih listov), ter osem prašnikov in podraslo plodnico.

Od vrbovcev, ki imajo po zgradbi zelo podobne cvetove, boste ciprje hitro ločili po barvi čašnih listov (vrbovci imajo zelene čašne liste), pa tudi po razvrstitvi stebelnih listov -- vsi listi ciprja so razvrščeni spiralasto.

V Sloveniji rasteta dve vrsti ciprja, poleg ozkolistnega še močvirsko. Zlahka ju boste ločili -- listi ozkolistnega ciprja so suličasti, venčni listi pa so zoženi v žebico (glej desno sliko).
