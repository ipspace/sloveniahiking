---
author: Anka Vončina
color: R
date: 2008-02-10 00:00:00+00:00
f_end: 8
f_start: 5
family: Caryophyllaceae
flower_type: C
image:
- M_007052603.jpg
- M_189844.JPG
latin: Silene saxifraga
lead: M_007052603.jpg
lead_sample: false
order: Silene
parallel: false
petals: 5
petals_joined: false
star_shape: false
title: Kamnokrečna lepnica
---
Kamnokrečna lepnica cveti od maja do avgusta na skalovju od nižine pa skoraj do visokogorja.  Našli jo boste predvsem v zahodni Sloveniji (fotografiji sta s Čavna); najbolj všeč so ji skalne razpoke. Če boste to nizko razraslo rožo prepoznali po značilni obliki cveta (tak cvet imajo le lepnice), si boste pošteno olajšali delo. Tiste, ki boste želeli preveriti \"uradne\" razločevalne znake, čaka namreč precej dela. Za začetek se morate prepričati, ali ste našli klinčnico:

-   Rastlina je zelišče.
-   Cvetovi so zvezdasti in imajo po pet (redko štiri) venčnih in čašnih listov.
-   Venčni listi so prosti, čašni pa so lahko zrasli v čašo.
-   Razen jermenčice (*Corrigiola*) imajo vse klinčnice cele nasprotno razporejene liste.
-   Cvetovi imajo praviloma deset prašnikov, bodičnik (*Drypis)* jih ima pet. Cvetovi s štirimi venčnimi listi (na primer cvetovi [mahovne popkorese](../moehringiamuscosa/)) imajo osem prašnikov.

Od drugih klinčnic lepnice ločite takole:

-   Rastlina nima prilistov.
-   Čašni listi so zrasli v cev, čašni roglji so krajši od venca.
-   Čaša ima izstopajoča vzdolžna rebrca in 10, 20 ali 30 izrazitih žil. Nekatere lepnice imajo napihnjeno čašo.
-   Cvetni venec je bel, zelenkast ali rožnat.
-   Ploščica venčnih listov je lahko različnih oblik (cela, prisekana, izrobljena ali globoko preklana), ne pa razločno štirikrpa (takšno ima slanozor).

Na koncu pa vas čaka še določitev vrste v rodu. Tu težav ni več; kamnokrečna lepnica je blazinasto razrasla rastlina s črtalastosuličastimi listi in malocvetnimi stebli (na vsakem steblu so največ trije cvetovi). Od zelo podobne Hajekove lepnice jo ločite po barvi cvetov: venčni listi so beli, na spodnji strani pa rdečkasto ali rumenozeleno nadahnjeni; cvetovi Hajekove lepnice so zgoraj rumenakasto- ali rdečkastobeli, na spodnji strani pa zelenkasti.
