---
color: R
date: 2004-10-17 00:00:00+00:00
f_end: 9
f_start: 7
family: Asteraceae
flower_type: K
image:
- M_7_1744.JPG
- M_7_1746.JPG
latin: Senecio abrotanifolius
lead: M_7_1744.JPG
lead_sample: false
name: index
order: Senecio
parallel: false
petals_joined: false
star_shape: false
title: Abraščevolistni grint
---
Živo oranžne koške abraščevolistnega grinta boste od julija do septembra našli na kamnitih tratah in grušču visoko v slovenskih gorah, pa tudi na Čavnu, Sveti gori in Velikem Kozjem.

Od večine drugih nebinovk boste abraščevolistni grint hitro ločili po nenavadni barvi koškov; podobno barvo ima le še nekaj nebinovk, na primer žametnica (*Tagetes*), seveda pa lahko razdrete košek in preverite lastnosti grintov:

-   Jezičasti cvetovi so rumeni, oranžni ali rjavkasti. Cvetovi v košku imajo kodeljice.
-   Steblo je olistano, stebelni listi so premenjalni.
-   Ovojek je čašast ali valjast. Ovojkovi listi so v eni redi, na vrhu so črnikasti.
-   Na dnu ovojka je še zunanji ovojek, sestavljen iz nekaj kratkih ovršnih lističev.

Od drugih grintov abraščevolistnega ločite takole:

-   Listi so zeleni in pernato deljeni v nitaste bleščeče zimzelene roglje. Listno vreteno ni nazobčano.
-   Koški imajo več kot 13 iztegnjenih jezičastih cvetov in 21 listov ovojka.
