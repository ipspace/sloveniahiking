---
title: Zaplana.net se je preselila
date: 2021-02-14 15:10:00
---
Po skoraj dvajsetih letih obstoja in vsaj desetih letih počitka se Zaplana.net seli na novo lokacijo -- večino vsebine boste našli na *[Pohajkovanjih po Sloveniji](https://sloveniahiking.rocks/start.si.html)*.
<!--more-->
### Zakaj smo se preselili?

Ste kdaj poskusili uporabiti zaplana.net ko ste med izletom naleteli na zanimivo rožo? Vsebina je bila na majhnem zaslonu pametnega telefona praktično neuporabna -- čas je bil za temeljito prenovo.

Staro spletišče je bilo narejeno s tehnologijo in oblikovalskimi pristopi ki so se uporabljali pred dvajsetimi leti. Posodabljanje te tehnologije ni imelo smisla; dosti enostavneje je bilo pobrati vsebino, jo prenesti v novo obliko, in objaviti na novi platformi.

### Kaj pa nova domena?

Razlogov je več, večina je tehnične narave. Povsem nemogoče je bilo obdržati enaka imena posameznih strani, zato bodo vsaj začasno strani na zaplana.net obiskovalce preusmerjale na novo spletišče.

### Nekatere vsebine so polomljene...

Zelo verjetno res. 

Opisi rož bi morali biti brezhibni; morda kakšna povezava ne deluje tako kot bi morala.

Opisi izletov so bili dosti večja bolečina. Približno petdeset opisov je že urejenih, ostalo jih je še okoli sto. Večina od njih je vsaj berljiva; morda so napisi pod slikami na napačnih mesti. Če boste našli katastrofalno polomljen opis me seveda obvestite... kar me pripelje do naslednje točke:

### Manjka mi...

... marsikaj. Res je. Nobena selitev ni popolna. Trenutno manjkajo vsaj:

* *komentarji* -- razmišljam ali so sploh smiselni. Zadnje čase jih skorajda ni bilo.
* *knjiga gostov* -- tega danes ne dela nihče več.
* *iskanje izletov po kriterijih* -- bo.
* *bližnji izleti* -- tudi ti bodo prišli.
* *prikaz izletov na zemljevidu* -- to bo ena prvih stvari ki se je bom lotil v naslednjem navalu motivacije.
* *botanična določevalnica* -- te ne bo več. Že nekaj let je ni nihče uporabil.
* *iskanje po lastnostih rož* -- o tem razmišljam. Morda...
* *pošljite nam sporočilo* -- ne ljubi se mi več pretepati z nasilneži ki imajo neskončno časa da iščejo luknje v spletnih formularjih za širjenje svoje nesnage. Lahko mi pošljete sporočilo na [Twitterju](https://twitter.com/ioshints) ali [LinkedIn](https://www.linkedin.com/in/ivanpepelnjak/)-u.

Facebook? Instagram? WhatsApp? Ne, hvala. Brezplačne storitve Marka Zuckenberga me ne zanimajo.

### Reklame, piškotki...?

Ne, hvala.

Sladkarij imamo zadosti, osnovne informacije o obisku spletnih strani nam daje CloudFlare, tako da ne potrebujemo "prijazne pomoči" Googla in njegovih piškotkov.

Tudi reklam na naših straneh ne boste našli -- skorajda nespodobno je mazati spletne strani za tistih nekaj fičenkov ki se naberejo z reklamami.

### Zakaj je večina novosti v angleščini?

Zaplana.net je bila prva spletna stran v Sloveniji ki je objavljala opise izletov po Sloveniji in fotografije slovenskih divjih rož. V dveh desetletjih od njenega nastanka se je pojavila kopica strani ki opravljajo isto funkcijo, marsikdaj precej bolje ali bolj obširno (primer: [hribi.net](http://www.hribi.net/) in [članki Mojce Luštrek](http://pohribih.blogspot.com/)). 

Po drugi strani se večina strani, ki opisujejo izlete po Sloveniji v angleščini, osredotoča na vsebine ki so zanimive za masovni turizem. Morda bo tistih nekaj tujcev, ki v Sloveniji iščejo več kot kremne rezine s pogledom na Blejski grad, našlo na teh straneh kaj zase ;)

### Za radovedne

*Pohajkovanja po Sloveniji* uporabljajo te tehnologije:

* **markdown** za pisanje teksta
* **Hugo** za izdelavo statičnih strani
* **Git** za obvladovanje vsebine
* **Gitlab** za shranjevanje vsebine na spletu
* **Gitlab Pages** za prikaz vsebine.

V ozadju je seveda še precej lepila (v Pythonu) ki olajša pisanje tekstov.

Mimogrede, če razumete kako narediti *fork* in *pull request* bom zelo vesel popravkov in novih vsebin ;)

[Ivan Pepelnjak](https://www.ipspace.net/About_Ivan_Pepelnjak)