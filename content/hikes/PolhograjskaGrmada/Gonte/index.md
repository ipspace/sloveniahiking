---
date: 2004-03-28 00:00:00+00:00
delta: 500
description: Južna skalnata pobočja Polhograjske Grmade so pozimi večkrat poledenela,
  poleti pa nas na njih pogosto neusmiljeno preganja vroče sonce. V takšnih dneh se
  lahko na Grmado povzpnemo po senčni, precej položni poti čez Gonte.
duration: 3
height: 898
lead: M_5_0514.JPG
map: 1
maplink: https://mapzs.projekti.si/path/30993
multilead: M_5_0514.JPG
multipath: true
name: PolhograjskaGrmada/Gonte
nearby:
- /hikes/polhograjskagrmada
- /hikes/tosc
- /hikes/korena
- /hikes/svozbolt
- /hikes/kozljek
peak: 46.083811,14.332903
start: 46.075996,14.313156
title: Polhograjska Grmada čez Gonte
---
{{<figure src="M_5_0508.JPG">}}

Južna skalnata pobočja [Polhograjske Grmade](../) so pozimi večkrat poledenela in zato precej nevarna, poleti pa nas na njih pogosto neusmiljeno preganja vroče sonce. V takšnih dneh se lahko na Grmado povzpnemo po senčni, precej položni poti čez Gonte, ki je, poleg grebenskega sprehoda s Katarine, tudi najbolj »gosposki« vzpon na Grmado.

### Osnovni podatki

**Zahtevnost**
:   Odlično markirana, večinoma položna pot

**Dostop**
:   Izlet bomo začeli v Mačkovem grabnu za Polhovim Gradcem.

**Dolžina**
:   Vzpon na Gonte: 1 ura\
    Gonte--Grmada: 30 minut\
    Vrnitev: 1 ura\
    Skupaj: 3 ure

**Višina**
:   898 m

**Višinska razlika**
:   500 m

**Čas obiska**
:   Pot teče večinoma po senčnih gozdovih, zato je primerna za poletne vzpone. Vsa izpostavljena mesta so opremljena s stopnicami in zavarovana z jeklenicami, zato se lahko čez Gonte vzpnemo na Grmado tudi takrat, ko so druge poti poledenele.

**Priporočam**
:   Kot vedno planinski čevlji in palice ne bodo odveč, vendar vsaj poleti niso nujni. Če je v dolini le malce snega, vzemite s seboj gamaše, saj vas okoli Gont zanesljivo čakajo zameti.

**Karta**
:   Ljubljana in okolica, planinska karta 1 : 50.000, PZS

Kratek opis poti
----------------

Vzpon skozi Mačkov graben do Gont je opisan pri [vzponu na Tošč](../../tosc).

Pot skozi Mačkov graben nas pripelje skozi bukov gozd do travnikov pred kmetijo Gontar, kjer nas kažipoti usmerjajo proti [Tošču](../../tosc), Osolniku in Grmadi. Zavijemo desno proti Grmadi in sledimo kolovozu, ki teče po zgornjem robu travnika. Poleti je pot zelo očitna, pozimi pa malce pozornosti ne škodi, saj so travniki na Gontah zelo prepišni in sneg kmalu zamede sicer dobro zgaženo pot. Na vrhu vzpona se odcepi desno v gozd ožja steza; tu se bomo morali pozimi zanesti predvsem na gaz v gozdu, saj je prva markacija precej slabo vidna. Za prvim ovinkom pridemo iz gozda nad manjše sedelce in pred nami se pojavi skalna gmota Grmade, ki se dviguje še kakšnih sto metrov nad nami.

{{<gallery>}}
{{<figure src="M_5_0514.JPG" caption="Severna pobočja Grmade">}} {{<figure src="M_5_0512.JPG" caption="Travniki nad Gontami">}} {{<figure src="M_5_0511.JPG" caption="Gonte">}}
{{</gallery>}}

Po stezici se spustimo nekaj metrov niže, nato pa nas čaka precej strm vzpon po severnem pobočju Grmade. Pot teče po bukovem gozdu; na bolj strmih delih nam pomagajo stopnice, vsa izpostavljena mesta pa so zavarovana z jeklenicami. Po dobrih 15 minutah vzpona pridemo do klopce pod Grmado, kjer nas čaka razgled na okoliške hribe in Kamniške Alpe v ozadju, od tod do vrha pa je le še nekaj korakov.

{{<figure src="Razgled_Kamniske.jpg" caption="Pogled na Kamniške Alpe, levo Tošč" caption-position="bottom">}}
{{<figure src="Razgled_Triglav.jpg" caption="Julijske Alpe s Triglavom" caption-position="bottom">}}
