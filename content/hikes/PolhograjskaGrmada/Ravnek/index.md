---
date: 2003-05-04 00:00:00+00:00
delta: 520
description: Iz Polhovega Gradca se lahko odpravimo na zanimivo krožno pot čez Grmado
  - izlet začnemo pri gostilni Pratkar, se mimo zaselka Ravnek vzpnemo na Grmado,
  nato pa se vrnemo mimo cerkvice sv. Uršule na Setnici.
duration: 3
height: 898
lastmod: 2021-02-13 12:37:00
lead: M_0-5074_IMG.JPG
map: 1
maplink: https://mapzs.projekti.si/path/31940
multilead: M_0-5074_IMG.JPG
multipath: true
name: PolhograjskaGrmada/Ravnek
nearby:
- /hikes/polhograjskagora
- /hikes/polhograjskagrmada
- /hikes/tosc
- /hikes/korena
- /hikes/korena_samotorica
peak: 46.083811,14.332903
region: notranjska
start: 46.065069,14.316842
title: Polhograjska Grmada čez Ravnek
---
Iz Polhovega Gradca se lahko na [Polhograjsko Grmado](../) odpravimo po zanimivi krožni poti -- izpred gostilne Pratkar se skozi gozd in čez razgledne travnike povzpnemo do zaselka Ravnek, nato do lovske koče pod Grmado, od tod pa lahko vzpon nadaljujemo naravnost po grebenu ali po malce manj zahtevni poti po pobočjih Grmade. Za popestritev izleta se lahko v Polhov Gradec vrnemo čez Setnico.

### Osnovni podatki

**Zahtevnost**
:   Vse poti iz Polhovega Gradca na Grmado so odlično označene in v zadnjem delu precej strme.

**Dostop**
:   Na Grmado se bomo povzpeli iz Polhovega Gradca. Dostop do Polhovega gradca je opisan v izletu na Polhograjsko goro.

**Dolžina**
:   Polhov Gradec (pri Pratkarju) -- Grmada: 1,5 ure\
    Vrnitev: 1 ura 10 minut\
    Skupaj: 3 ure

**Višina**
:   898 m

**Višinska razlika**
:   520 m

**Čas obiska**
:   Na Grmado se lahko primerno opremljeni odpravite v vseh letnih časih, v vlažnem vremenu ali pozimi bodite na strminah okoli Grmade zelo previdni.

**Priporočam**
:   Pot je občasno strma -- dobra obutev in planinske palice zato ne bodo odveč.

**Karta**
:   Ljubljana in okolica, PZS, 1:50.000\
    Škofjeloško in Cerkljansko hribovje, izletniška karta, 1:50.000

Še en nasvet - če boste kliknili na katerokoli sliko, boste dobili večjo sliko v pop-up oknu.

Vzpon iz Polhovega Gradca
-------------------------

Pot na Grmado se začne v začetku Polhovega Gradca, pred gostilno Pratkar. Ob začetku poti (pred gostilno) je tudi majhno parkirišče, ki je navadno zasedeno; avto lahko pustite približno 100 metrov dlje na parkirišču tik pred potokom. Pot se v začetku strmo vzpenja, na levo se odpirajo lepi pogledi na Polhov Gradec. Po začetnem vzponu postane pot nekoliko bolj položna in teče po mešanem gozdu po pobočju Kuclja proti severu ter nas zlagoma pripelje do manjše kotline, v kateri se očitno zadržuje vlaga, saj boste v njej v vseh letnih časih našli rastline, ki jim ustreza nekoliko bolj vlažna zemlja (spomladi npr. zvončke).

Le še krajši vzpon vas loči do travnikov, preko katerih se odpravimo do makadamske ceste, ki nas bo pripeljala do zaselka Ravnek. Že tukaj se odprejo razgledi na sosednjo Polhograjsko goro ter preko Polhovega Gradca na Kožljek in Koreno.

Na začetku teh travnikov (pod prvimi drevesi) boste našli tudi bogata rastišča divjih rož -- najprej vijolic, nekoliko kasneje mrtvih kopriv in grebuljic. Tudi ob makadamski cesti, ki se počasi vzpenja proti Ravneku, vas čakajo presenečenja -- če boste marca na prvem gozdnem robu pogledali pod desni rob ceste, boste opazili pobočje dobesedno prekrito z vijoličastimi cvetovi pasjega zoba.

{{<gallery>}}
{{<figure src="M_0-5018_IMG.JPG" caption="Prvi vzponi">}}
{{<figure src="M_0-5017_IMG.JPG" caption="Polhov Gradec">}}
{{<figure src="M_0-5024_IMG.JPG" caption="Polhograjska Gora">}} {{<figure src="M_0-5035_IMG.JPG" caption="Pod Ravnekom">}}
{{</gallery>}}

Do Ravneka se lahko sprehodimo po makadamski cesti, nekoliko hitreje pa bomo napredovali po redkeje markiranih bližnjicah preko travnikov, ki pa so kljub temu dovolj shojene, da jih boste takoj opazili. Na teh travnikih boste spomladi opazili vijolice in bele žafrane, nekoliko kasneje pa spomladanske svišče in zlatice.

Za zaselkom Ravnek se makadamska cesta razcepi, leva cesta zavije navzdol proti Setnici, markacije pa nas usmerijo na pot, ki se nad to cesto zlagoma vzpenja ter nas po nekaj sto metrih pripelje do rastišča precej redke širokolistne lobodike. Pot kmalu za tem postane kmalu nekoliko bolj strma, po krajšem vzponu pa se priključi poti iz Dvora, ki na tem mestu povsem položno poteka po grebenu ter nas po nekaj minutah pripelje do lovske koče tik pod strmimi pobočji Grmade.

Po krajšem počitku pri lovski koči se lahko odločite za eno od dveh smeri vzpona na Grmado:

-   Naravnost navzgor do grebena, po katerem poteka pot ki vodi na Grmado mimo cerkvice sv. Uršule.
-   Ob pobočju Grmade proti severo-vzhodu ter nato navzgor po poti, ki prihaja iz Belice.

{{<gallery>}}
{{<figure src="M_0-5055_IMG.JPG" caption="Greben proti lovski koči">}} {{<figure src="M_0-5061_IMG.JPG" caption="Lovska koča">}} {{<figure src="M_0-5062_IMG.JPG" caption="Strma pobočja Grmade">}} {{<figure src="M_0-5074_IMG.JPG" caption="Zadnji vzponi">}}
{{</gallery>}}

Ne glede na to, katero pot si boste izbrali, vas čaka spodobno strm vzpon na Grmado -- če se odločite za pot po grebenu, se boste najprej dvignili za 150 m, nato pa se po zelo razglednem in »zračnem« grebenu sprehodili do Grmade, če pa se boste podali po bolj položni poti ob pobočju Grmade, vas zelo podoben vzpon čaka na koncu poti. Na strmih pobočjih Grmade boste lahko v aprilu in maju opazovali živo rumene cvetove alpskega popona in drobne rdeče grmičke dišečega volčina.

Grmada
------

Po strmem vzponu, ki vas privede na vrh Grmade, se splača vzeti čas za krajši počitek ter (ob lepem vremenu) uživanje v prekrasnem razgledu -- s samega vrha razgled proti vzhodu sicer zakriva grmovje, zato pa si boste lahko ogledali celotno Ljubljansko kotlino s Krimom v ozadju, Ulovko, Koreno in Kožljek pred njo, Polhograjsko goro pod vami, Tošč na severu, Blegoš in Porezen za Toščem ter Julijske Alpe in Karavanke v ozadju. S klopce pod Grmado, ki gleda proti vzhodu, pa boste v daljavi zagledali cerkev sv. Katarine na Topolu.

V Polhov Gradec se lahko vrnete po poti, po kateri ste se vzpeli, množica poti na Grmado pa vam daje možnost bogate izbire krožnih poti:

-   Če ste se na Grmado povzpeli po grebenu, se lahko vrnete po poti ob pobočju grmade (in obratno).
-   Po grebenu se spustite mimo cerkvice sv. Uršule v Setnico. Od tam se lahko po makadamski poti odpravite do Ravneka in nadaljujete spust do gostilne Pratkar, lahko pa se s Setnice spustite v dolino Božne in se do izhodišča vrnete po asfaltni cesti skozi Polhov Gradec.
-   Če vas bo zamikalo še malo več hoje, se lahko spustite z Grmade v Gonte ter nato po poti ob pobočju Grmade vrnete proti lovski koči in v dolino.
-   Z Grmade se lahko spustite v Gonte ter po nemarkirani poti skozi Mačkov graben v dolino Božne.

In še možnost za najbolj zagrete planince: z Grmade lahko nadaljujete pot preko Malega Tošča do Tošča.

{{<gallery>}}
{{<figure src="M_0-5085_IMG.JPG" caption="Vrh Grmade">}} {{<figure src="M_0-5084_IMG.JPG" caption="sv. Uršula na Setnici">}}
{{</gallery>}}

Vrnitev preko Setnice
---------------------

Ena najlepših poti, po kateri se lahko vrnete z Grmade, je spust po grebenu proti cerkvi sv. Uršule in nadaljevanje poti preko Setnice. Če se boste odločili za to pot, takoj po začetku spusta z Grmade zavijte desno. Pot vas ves čas vodi tik pod grebenom, občasno celo po samem grebenu (kadar so tla spolzka, bodite zelo previdni), do razcepa kjer se lahko odločite za povratek proti lovski koči in spust preko Ravneka ali nadaljevanje poti proti Setnici.

{{<gallery>}}
{{<figure src="M_0-5092_IMG.JPG" caption="Polhov Gradec">}} {{<figure src="M_0-5091_IMG.JPG" caption="Pot po grebenu">}} {{<figure src="M_0-5095_IMG.JPG" caption="Spust po grebenu">}} {{<figure src="M_0-5094_IMG.JPG" caption="Markirana pot v Setnico">}}
{{</gallery>}}

Za prave ljubitelje skal pa obstaja še tretja pot -- namesto da bi se spustili nekaj metrov in nadaljevali s potjo po travnikih proti Setnici, nadaljujte s hojo po grebenu, dokler se ne boste znašli na zadnjih skalah, s katerih boste imeli odličen pogled na cerkev sv. Uršule pod vami. S teh skal se spustite na levo (pod seboj boste opazili sledove poti) po precej strmem skalnatem pobočju, nato pa nadaljujte s spustom preko travnikov naravnost proti cerkvi pod vami. Tudi na teh pobočjih vas v aprilu čaka obilje dišečega volčina (ne nabirajte ga -- tako kot ostali volčini je tudi ta precej strupen).

{{<figure src="M_0-5098_IMG.JPG" caption="Cerkev sv. Uršule nad Setnico">}}

Ob cerkvi se začne makadamska pot, ki vas pripelje do Setnice, kjer se združi z markirano potjo, ki vodi z vrha Grmade. Pot prečka zaselek in se začne hitro spuščati skozi bukov gozd proti dolini ter nas po dobrih 10 minutah spusta pripelje do makadamske ceste. Markacije vas na tem mestu usmerijo naprej po poti v dolino, vendar jim raje ne sledite -- pripeljale vas bodo na dvorišče, kjer vas čaka napis »zasebno dvorišče -- hud pes -- prečkate na lastno odgovornost«. Izkaže se, da se za tako uradno strašljivim napisom skrivajo zelo prijazni domačini, ki imajo precej hudega psa in so očitno že imeli probleme z zagretimi izletniki. Da ne bo nepotrebnih zapletov, se jim raje izognite in nadaljujte spust po makadamski cesti do Mačkovega grabna -- pot si boste podaljšali le za dobrih 300 metrov.

{{<figure src="M_1-5101_IMG.JPG" caption="Spust proti dolini Božne">}}

{{<note info>}}V zadnjih letih (2018?) so markirali tudi pot ki s Setnice pripelje naravnost v Mačkov graben. V suhem bo ta pot boljša izbira.{{</note>}}

Če ste se na Grmado podali izpred Pratkarja, se boste do parkirišča verjetno vrnili po asfaltni cesti, lahko pa tik pred mostom preko Božne zavijete na makadamsko cesto, ki teče ob levem bregu Božne (tudi ta vas bo pripeljala v središče Polhovega Gradca). Pred odhodom iz Polhovega Gradca bi Vam toplo priporočal še postanek pri Pratkarju, kjer so nekoč uspešno ohranjali večstoletno tradicijo odlične gostilne z izvrstno domačo hrano.
