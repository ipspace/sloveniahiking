---
date: 2004-11-21 00:00:00+00:00
delta: 500
description: 'Jugovzhodno od Slavnika se v grebenu Slavniškega pogorja tik ob meji
  s Hrvaško dvigajo štirje tisočaki, ki za nekaj metrov presegajo dosti bolj znani
  Slavnik: Ostrič, Griža, Medvižica in Razsušica. Na tri od njih vas popelje krožna
  markirana pot iz Matarskega podgorja.'
dirty: true
duration: 3.5
height: 1054
image:
- M_9_1992.JPG
- M_9_1988.JPG
- M_9_1987.JPG
- M_9_1991.JPG
- M_9_1992.JPG
- M_9_1993.JPG
- M_9_1999.JPG
- M_9_2000.JPG
- M_0_2002.JPG
lead: M_9_1992.JPG
maplink: https://mapzs.projekti.si/poi/1203
name: Ostric
nearby: []
peak: 45.491474,14.073402
region: istria
start: 45.505571,14.056139
title: Ostrič in Medvižica
x: 428
y: 39
---
{{<figure src="M_9_1992.JPG">}} Jugovzhodno od Slavnika se v grebenu Slavniškega pogorja tik ob meji s Hrvaško dvigajo štirje tisočaki, ki za nekaj metrov presegajo dosti bolj znani Slavnik: Ostrič, Griža, Medvižica in Razsušica. Na tri od njih vas popelje krožna markirana pot iz Matarskega podgorja.

### Osnovni podatki

**Zahtevnost**
:   Markirana, večinoma položna pot

**Dostop**
:   Na izlet se lahko odpravite iz Golca, vasi južno od ceste Kozina--Ilirska Bistrica, ali pa iz zaselka Zagrad, kar vam za slabo uro skrajša pot.

**Dolžina**
:   Golac--Ostrič: 1 ura 30 minut\
    Zagrad--Ostrič: 1 ura\
    Vrnitev čez Razsušico: 1 ura 30 minut\
    Skupaj: 3 do 4 ure

**Višina**
:   Ostrič: 1054 m\
    Medvižica: 1081 m\
    Razsušica: 1082 m

**Višinska razlika**
:   Golac--Ostrič: 410 m\
    Zagrad--Ostrič: 290 m\
    Krožna pot iz Golca: 500 m

**Čas obiska**
:   Na izlet se lahko odpravite v vseh letnih časih.

**Priporočam**
:   Za ta izlet ne potrebujete posebne opreme, dobra obutev in planinske palice pa seveda niso nikoli odveč.

**Zemljevid**
:   Slovenska Istra, Brkini in Kras, 1 : 50.000

Iz Golca na Ostrič
------------------

{{<figure src="M_9_1988.JPG" caption="Pogled na Golac">}} {{<figure src="M_9_1987.JPG" caption="Prvi travniki">}}

Izlet na tisočake Slavniškega pogorja lahko začnete v Golcu, stisnjeni vasici na položnih sončnih pobočjih Matarskega podgorja, ali pa nekoliko više v zaselku Zagrad. Avtocesto Ljubljana--Koper zapustite na izvozu Kozina, skozi Kozino sledite kažipotom proti Ilirski Bistrici in Reki, nato pa po daljši vožnji v Obrovu zavijete desno na ozko asfaltno cesto proti Golcu. Nekajminutni vzpon po asfaltu vas pripelje do Golca, kjer lahko na začetku vasi parkirate pri vodnjaku pod cerkvijo. Od vodnjaka se odpravite peš po asfaltu skozi vas, na prvem razcepu (tam boste opazili kažipote za Brdo in Zagrad) pa se spustite po makadamu, ki se med asfaltnimi cestami spušča rahlo desno navzdol med hišami in vas v nekaj minutah pripelje na travnike za vasjo. Po prvem spustu v vrtačo poiščite komaj vidne stezice in sledove traktorjev, ki se dvigajo po travnikih levo ob grebenu. Ti vas bodo najprej pripeljali do manjših njiv na terasah nad Golcem, nato pa do prvih hiš v zaselku Brdo. Od tod se do Zagrada vzpnete po asfaltni cesti.

Če vas orientacijski pohodi ne zanimajo, se lahko v Zagrad odpravite tudi po asfaltni cesti, kjer vas čaka krajši vzpon z lepimi razgledi na sosednje Brkine. Po isti cesti se lahko do Zagrada odpravite tudi z avtomobilom, vendar boste verjetno imeli nekaj težav s parkiranjem.

{{<figure src="M_9_1991.JPG">}} V Zagradu vas planinski kažipot sredi zaselka usmeri levo proti Ostriču (Žabniku), nato pa nekaj minut hodite po široki makadamski cesti, dokler se od nje v desno ne odcepi s hudourniki prepredena skalnata poseka. Odpravite se po njej in po krajšem vzponu pridete nazaj do markirane poti, na kateri zavijete v desno. Pot vas vodi najprej čez kraške travnike, nato pa v bukov gozd, kjer postane še bolj kamnita. V gozdu razcepi niso najbolje označeni, zato vedno izberite najširši kolovoz, markacije pa so sicer dovolj pogoste, da ne boste nikoli predolgo v dvomih. Ko vas kolovoz pripelje na kraške travnike, posejane z redkimi borovci, se pojavlja vedno več stez, ki vodijo skorajda v vse smeri, markacije pa vas varno popeljejo skozi ta labirint na odprte kraške travnike, kjer prvič pred seboj zagledate strmo piramido Ostriča.

Na planinskem zemljevidu boste opazili za ta vrh imeni Žabnik in Ostrič. Domačini pravijo, da je Žabnik ves predel, Ostrič pa njegov vrh.

{{<figure src="M_9_1992.JPG" caption="Ostrič">}} {{<figure src="M_9_1993.JPG" caption="Pogled na Slavnik">}}

Širok kolovoz vas popelje čez kraške travnike pod Ostričem, dokler vas markacije ne pošljejo na stezico, ki zavije v desno naravnost proti zahodnemu grebenu Ostriča. Po nekaj minutah vas pozdravi planinski kažipot, ki trdi, da je do vrha Ostriča še 15 minut, do Razsušice pa skoraj dve uri (kar je odločno preveč). Od kažipota nadaljujete vzpon po dobro uhojeni stezi do grebena pod Ostričem, kjer se v levo odcepi ožja stezica, ki vas popelje naravnost na vrh, s katerega se odpre lep razgled na Slavnik, Brkine in Istro, v ozadju pa boste v lepem vremenu zagotovo opazili Vremščico, Nanos in Snežnik. Z vrha se lahko vrnete v Zagrad ali Golac po poti, po kateri ste se povzpeli, ali pa uberete nekoliko daljšo krožno pot, med katero se boste povzpeli še na Medvižico in Razsušico.

Medvižica in Razsušica
----------------------

{{<figure src="M_9_1999.JPG" caption="Vrh Medvižice">}}

Če se boste odločili za obisk Medvižice in Razsušice, se spustite po stezici z vrha Ostriča, nato pa zavijete levo in se odpravite proti kolovozu južno od Ostriča, ki je dobro viden že z vrha. Popelje vas v desno proti borovemu gozdičku, se tik pred njim konča, v gozdičku pa boste hitro našli precej lepo stezo, ki pelje mimo komaj vidnih obledelih markacij in se začne položno spuščati. Borovce kmalu zamenjajo bukve, pot postane zaradi listja in vej precej teže vidna, za dodatno zmedo pa poskrbi še več generacij markacij (očitno se je potek poti spreminjal) v labirintu stezic.

{{<figure src="M_9_2000.JPG" caption="Razgled na Slavnik">}}

Držite se desnih (bolj svežih) markacij; te vas bodo kmalu popeljale na kolovoz, ki pa začne kmalu zavijati preveč v desno proti Griži. Malce zaupanja vam vlijejo oznake na skali, ki trdijo, da pot, po kateri hodite, vodi na Razsušico. Ta kmalu za tem res zavije ostro v levo (v pravo smer) in vas po krajšem nekoliko bolj strmem vzponu pripelje na precej zaraščen travnik sredi gozda. Pot proti Razsušici vodi v levo, v desno pa po kratkem strmem vzponu, ki ga na vrhu začini še nekaj metrov lahkega plezanja, dosežete vrh Medvižice, kjer vas bo presenetil pravi skalnati grad, s katerega lahko visoko nad bukovim gozdom, ki ga obrašča z vseh strani, uživate v čudovitem razgledu.

Nadaljevanje poti proti Razsušici je spet malce bolj »zanimivo«: pot je slabo vidna, markacije pa precej redke. S travnika se najprej odpravite po grebenu, nato pa se spustite na sedlo med Medvižico in Razsušico. Z njega se desno navzdol odcepi »nemarkirana sprehajalna pot« (tako zemljevid), ki pa je v resnici popolnoma zasuta z listjem in zato komajda vidna. Dosti bolje bo, če boste sledili markacijam na skalnati vrh Razsušice, s katere pa žal ni tako imenitnega razgleda kot z Medvižice. Z vrha se spustite po zahodnem grebenu, ki ga pot kmalu zapusti in zavije v desno (malce pozornosti in spremljanja markacij ne bo škodilo, saj hodite tik ob državni meji) ter se začne strmo spuščati po desni strani grebena, dokler ne pripelje do precej položnega kolovoza.

{{<figure src="M_0_2002.JPG" caption="Razsušica">}}

Izlet lahko z obiskom Razsušice končate in poiščete kolovoz, ki vas popelje nazaj v Zagrad, lahko pa naredite še nekoliko daljši ovinek po markirani poti čez travnati vrh Male Pleševice in se čez preval Velika vrata po makadamski cesti vrnete skozi Gojake v Zagrad.

Če se boste odločili za vrnitev v Zagrad, zapustite markirano pot na mestu, kjer zavije s kolovoza ostro v levo na ožjo stezo. Spust nadaljujete po kolovozu, ki mu je v začetku malce teže slediti, še posebej ker se ob njem pojavlja množica grap in stezic. Na srečo se vse poti nekoliko niže zlijejo v eno samo stezico, ki vas po robu travnikov popelje do kolovoza, ta pa v nekaj minutah doseže veliko kamnito jaso, s katere se široka gozdna cesta spušča proti Zagradu, od katerega vas loči le še slabih 15 minut hoje.
