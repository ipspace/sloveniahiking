---
date: 2004-09-05 00:00:00+00:00
delta: 290
description: Če bi se radi sprehajali po visokogorskih travnikih, niso pa vam všeč
  ozke stezice ali skalnate poti, po katerih se navadno vzpenjamo v slovenskih gorah,
  vam bo morda všeč Črni vrh nad Cerknim.
duration: 1.5
height: 1288
image:
- M_4_1410.JPG
- M_4_1405.JPG
- M_4_1410.JPG
- mapgps.jpg
- path_1.gif
lead: M_4_1410.JPG
map: 1
maplink: https://mapzs.projekti.si/poi/50830
name: CrniVrhCerkno
nearby:
- /hikes/blegos
- /hikes/slajka
- /hikes/porezen
- /hikes/ermanovec
- /hikes/malenskivrh
peak: 46.161433,14.057411
region: primorska
start: 46.171139,14.042610
title: Črni vrh nad Cerknim
---
{{<figure src="M_4_1410.JPG">}}

Če bi se radi sprehajali po visokogorskih travnikih, niso pa vam všeč ozke stezice ali skalnate poti, po katerih se navadno vzpenjamo v slovenskih gorah, vam bo morda všeč Črni vrh nad Cerknim. Razgledni travniki, na katerih pozimi uživamo v smučanju, so poleti kot nalašč za tiste, ki se raje držite makadamskih cest kot pa ubirate komaj opazne zaraščene stezice. V lepem vremenu bo užitek popoln, saj se proti severu ves čas odpirajo pogledi proti Spodnjim Bohinjskim goram in Triglavu.

### Osnovni podatki

**Zahtevnost**
:   Odlično označena, le tu in tam nekoliko bolj strma pot.

**Dostop**
:   Pot na Črni vrh vodi s prevala med Cerknim in Selško dolino, dobrih 500 metrov od spodnje postaje sedežnice.

**Dolžina**
:   Vzpon na Črni vrh: 45 minut\
    Spust: 30 minut\
    Skupaj: 1 ura in pol

**Višina**
:   1288 m

**Višinska razlika**
:   290 m

**Čas obiska**
:   Večino časa teče pot po sončnih travnikih, zato odsvetujem obisk v najhujši poletni vročini. Priporočljiv je seveda izlet v lepem in jasnem vremenu s čistim ozračjem.

**Priporočam**
:   Na tem izletu ne potrebujete planinske opreme.

**Karta**
:   Škofjeloško in Cerkljansko hribovje, izletniška karta, 1 : 50.000

{{<hike-details-extra>}}

Vzpon na Črni vrh
-----------------

Do smučišča na Črnem vrhu vodita cesti iz Cerknega in iz Selške doline (ta bo za tiste, ki prihajate iz Ljubljane, verjetno krajša). Če se boste na izlet odpravili skozi Cerkno, sledite kažipotom, ki vodijo proti smučarskemu središču (pozor: pod vrhom ne zavijte proti Počivalu), na sedlu, kjer se cesta prevesi proti Selški dolini, pa parkirajte na velikem makadamskem parkirišču. Če boste prišli iz Selške doline, boste to parkirišče našli dobrih 500 metrov za spodnjo postajo sedežnice Brdo.

{{<figure src="M_4_1405.JPG">}} 

S parkirišča vodita proti vrhu dve poti: markirana pot, ki se vije čez travnik proti gozdu, in makadamska cesta, ki vodi malo bolj levo od nje. Če se držite markacij, se čez travnik hitro povzpnete v gozd, kjer se stezica spremeni v nekoliko širši kolovoz, ta pa kmalu postane precej zaraščen in vas v nekaj minutah pripelje do makadamske ceste. Od tod se ves čas držite cest; tista, po kateri hodite, vas skozi gozd in čez razgleden travnik pripelje do spodnje postaje ene od sedežnic, kjer zavije v desno in se začne vzpenjati ob gozdnem robu naravnost navzgor po pobočju.

Gozd, ob katerem hodite, vam v jutranjih urah daje še kako dobrodošlo senco, popoldne pa vas bo na teh travnikih neusmiljeno žgalo sonce.

Tik pod vrhom vas kažipot pošlje levo proti Blegošu, vi pa se raje odpravite kar naravnost navzgor po travniku, do grebena, ki je le nekaj metrov nad vami. Z grebena se odpre fantastičen razgled: poleg Julijskih Alp, ki ste jih lahko občudovali že ves čas vzpona, boste okoli sebe opazili še Porezen in Ratitovec, vrhove Cerkljanskega in Idrijskega hribovja, v lepem vremenu pa bo pogled segel vse do Krima in Snežnika.

{{<figure src="M_4_1410.JPG" caption="Pogled na Julijske Alpe">}}

S prvega vrha (1288 m) se po rahlo vzpenjajoči se makadamski cesti sprehodite še do drugega, nekaj metrov višjega (1291 m), od tam pa se lahko odpravite proti Blegošu ali pa se po eni od makadamskih cest vrnete do parkirišča (najhitreje bo šlo, če sledite markacijam).
