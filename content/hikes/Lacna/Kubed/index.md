---
date: 2002-11-03 00:00:00+00:00
delta: 220
description: Na Lačno je iz Kubeda speljana prijetna grebenska pot, ki vas tu in tam
  razveseli z razgledi na morje in Julijske Alpe, jeseni pa boste na njej nedvomno
  uživali v obilici ruja.
difflevel: 2
duration: 2.5
height: 451
lead: M_7-3711_IMG.JPG
map: 1
maplink: https://mapzs.projekti.si/path/31993
multilead: M_7-3711_IMG.JPG
multipath: true
name: Lacna/Kubed
nearby:
- /hikes/lacna
- /hikes/crnikal
- /hikes/podpecbrezec
- /hikes/hrastovljezazid
- /hikes/kuk
peak: 45.504969,13.885283
region: istria
start: 45.519562,13.869997
title: Lačna iz Kubeda
---
Iz Kubeda, kraja ob cesti proti mejnemu prehodu Mlini, je na [Lačno](../) po borovih gozdičkih in kraških travnikih speljana prijetna grebenska pot, ki bo nedvomno najlepša jeseni, ko se ruj odene v živo rdeče barve. S poti si boste mimogrede lahko ogledali Tinjan ter sosednji Kraški rob in [Slavniško pogorje](../../slavnik/).

### Osnovni podatki

Zahtevnost
:   Odlično označena, razen nekaj vzponov položna pot.

Dostop
:   Na Lačno se bomo odpravili iz Kubeda, ki leži na cesti proti hrvaški meji in Buzetu.

Dolžina
:   Kubed--Lačna: 1h\
    Vrnitev: 50min\
    Skupaj: 2.5 uri\
    Vrnitev skozi Sočergo: približno 4 ure hoje

Višina
:   451m

Višinska razlika
:   220m

Čas obiska
:   Izlet bo verjetno najlepši spomladi, ko boste lahko opazovali pomladne rože na kraških travnikih, ali jeseni, ko vas bo z odtenki rdečih barv razveseljeval kraški ruj.

Priporočam
:   Večino časa je pot precej zaraščena -- med letom vzamite s seboj sredstvo za odganjanje mrčesa. Občasno boste hodili po kraških travnikih posejanih s skritimi skalani, zato dobra planinska obutev ne bo odveč.

Zemljevid
:   Slovenska Istra, Čičarija Brkini in Kras, planinska karta 1 : 50.000, PZS\
    Primorje in Kras, izletniška karta 1 : 50.000, GZS

Začetek poti v Kubedu
---------------------

Izlet na Lačno začnete iz Kubeda, kraške vasice stisnjene ob skalnato steno, vrh katere kraljuje cerkev sv. Florijana z ločenim zvonikom. Do Kubeda pridete po cesti, ki se na dnu črnokalskega klanca odcepi proti Buzetu -- od odcepa na črnokalskem klancu ves čas sledite znakom za Buzet, Kubed je prva vas ob tej cesti. Avto lahko pustite v bližini avtobusne postaje ali na parkirišču pred gostilno Kubed (seveda po tem, ko boste povprašali, če to lahko naredite).

Začetek planinske poti je eden bolj nenavadnih, kar sem jih videl -- takoj na začetku vasi (če prihajate iz koprske strani) vas pričaka prva markacija, druga markacija na betonskem stebru pa vas usmeri preko obcestnega nasipa (dobesedno) v jarek, kjer lahko že vidite naslednjo markacijo. Na drugi strani jarka se začne pot hitro vzpenjati, najprej skozi kratek borov gozdiček, nato čez precej erodirano flišno pobočje, od koder imate lep razgled na celoten Kubed, sledi kratek strm vzpon skozi borov gozd in že se znajdete na travnikih, ki vas bodo spremljali večino poti do vrha.

{{<gallery>}}
{{<figure src="M_7-3730_IMG.JPG">}}
{{<figure src="M_7-3703_IMG.JPG">}}
{{<figure src="M_7-3706_IMG.JPG">}}
{{<figure src="M_7-3711_IMG.JPG">}}
{{</gallery>}} 

Pot na Lačno
------------

Po prvem, nekoliko bolj strmem vzponu, pridete na greben hribovja in po položni poti hodite po kraških travnikih, ki se občasno menjavajo z mešanim ali borovim gozdom. Med potjo se vam na levi strani odpirajo pogledi na okoliške hribe -- najprej na Tinjan in Julijske Alpe v ozadju, nato na Črni Kal ter na Kraški rob s [Slavniškim pogorjem](../../slavnik/) v ozadju. Lepo se vidi tudi Podpeč z obrambnim stolpom na vrhu stene Kraškega roba. 

{{<gallery>}} {{<figure src="M_7-3707_IMG.JPG">}} {{<figure src="M_7-3715_IMG.JPG">}} {{<figure src="M_7-3727_IMG.JPG">}} {{<figure src="M_7-3718_IMG.JPG">}}{{</gallery>}} 

Med jesenskim sprehodom do Lačne boste odkrili le nekaj rož -- kakšno možino, glavinec ali klinček -- zato pa boste toliko bolj uživali v rumenih, oranžnih in rdečih odtenkih ruja na travnikih. Pot skozi gozd pa lahko izkoristite za opazovanju bogastva mahu (očitno je, da tla niso več kraška, saj na kraških tleh mah ne raste), ki ga včasih spremljajo tudi lišaji. Lišajev je vse polno tudi po drevju, kar dokazuje po kako čistem zraku se sprehajate.

Po slabi uri hoje boste po zadnjem vzponu skozi redek gozd prišli do vrha Lačne, kjer se lahko v zatišju odpočijete in uživate v toploti jesenskega sonca.

{{<gallery>}} {{<figure src="M_7-3725_IMG.JPG" caption="Še zadnji vzpon">}} {{<figure src="M_7-3726_IMG.JPG" caption="Vrh Lačne">}}{{</gallery>}} 

Vrnitev v Kubed
---------------

Z Lačne se lahko vrnete nazaj v Kubed, lahko se spustite do Gradišča in nato proti glavni cesti, lahko pa nadaljujete pot proti Sočergi -- spustili se boste v Smokavsko valo, nato pa se povzpeli na Velo grižo in preko Gradca (razglednega vrha z arheološkim najdiščem) prišli do Sočerge, od koder se lahko z avtobusom vrnete do Kubeda.

Pred odhodom se morate v Kubedu vsekakor povzpeti po prijetni poti preko skalne stene in si ogledati cerkvico sv. Florijana z zelo redkim **peterokotnim zvonikom** -- obzidje okoli cerkve še vedno spominja na čase, ko je lahko branljiva pozicija cerkve služila tudi kot tabor. Prisojno pobočje pod skalno steno nudi tudi odlične pogoje za rast rož -- še konec oktobra boste tam našli slezenovec, piramidasto zvončico in materino dušico.

{{<gallery>}} {{<figure src="M_7-3729_IMG.JPG">}}{{<figure src="M_7-3732_IMG.JPG">}} {{<figure src="M_7-3733_IMG.JPG">}} {{<figure src="M_7-3731_IMG.JPG">}}
{{</gallery>}} 

Če ste med izletom na Lačno postali prijetno lačni, vas čaka rešitev kar v Kubedu -- gostilna Kubed (pri Jakominu) pri avtobusni postaji. Tisti, ki ste med potjo nabirali jesenske rože, pa lahko iz njih sestavite lepo ikebano -- naša je sestavljena iz šipka, ostrolistnega beluša, žajblja in lovorjevih jagod.

{{<figure src="M_7-3745_IMG.JPG">}}