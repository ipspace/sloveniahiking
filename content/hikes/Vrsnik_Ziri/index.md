---
date: 2003-03-09 00:00:00+00:00
delta: 260
description: Vrsnik je zaselek na razglednih travnatih vrhovih južno od Žirov, nad
  katerim kraljuje cerkvica sv. Tomaža.
difflevel: 1
duration: 2
height: 743
lead: M_6-4646_IMG.JPG
maplink: https://mapzs.pzs.si/path/31730
name: Vrsnik_Ziri
nearby:
- /hikes/goropeke
- /hikes/mrzlivrh_ziri
- /hikes/vs3k
- /hikes/javorc
- /hikes/hleviskeplanine
peak: 46.021711,14.094982
region: gorenjska
start: 46.041753,14.103844
title: Vrsnik nad Žirmi
---
{{<figure src="M_6-4646_IMG.JPG" caption="Cerkev sv. Tomaža na Vrsniku">}}

Vrsnik je zaselek (no, v bistvu dva - Gornji Vrsnik in Spodnji Vrsnik) na razglednih travnatih vrhovih južno od Žirov, nad katerim kraljuje cerkvica sv. Tomaža. Izpred cerkvice se odpre lep razgled na okoliško hribovje, v lepih dneh pa pogled seže vse do Blegoša.

Osnovni podatki
===============

Zahtevnost
:   Večinoma položna pot z nekaj strmimi vzponi, ki se jim lahko izognemo. Pot je markirana, le da so markacije mestoma precej redke, kar otežuje zimski vzpon.

Dostop
:   Pot na Vrsnik začnemo v Žireh

Dolžina
:   Žiri - Vrsnik: 1h\
    povratek: 45 min\
    skupaj: 2h

Višina
:   cerkev sv. Tomaža: 743 m

Višinska razlika
:   263 m

Čas obiska
:   Na Vrsnik se lahko povzpnemo v vseh letnih časih, pozimi bo pot verjetno slabo zgažena (če sploh).

Priporočam
:   Na strmih delih poti bodo palice in planinska obutev dobrodošle.

Vzpon do Gornjega Vrsnika
-------------------------

Pot na Vrsnik se začne v starih Žireh, avto lahko pustite v bližini kapelice, na križišču, kjer se cesta iz Škofje Loke razcepi v cesti proti Logatcu in Idriji. Peš se odpravite v smeri Logatca, na eni od zadnjih hiš v Žireh vas planinski kažipot usmeri desno v hrib.

Pot se v začetku precej strmo vzpenja, najprej po asfaltni, nato po makadamski cesti, po začetnem vzponu pa postane precej položna in vas mimo kamnoloma pripelje do kmetije Plesk.

{{<figure src="M_6-4639_IMG.JPG" caption="Strmi travniki okoli Pleska">}} 

Na tem mestu lahko nadaljujete vzpon po strmi planinski poti naravnost po travnikih nad kmetijo, lahko pa se temu vzponu izognete in se odpravite naprej po makadamski cesti naprej, ki naredi precejšen ovinek mimo kmetije Pesek in se nato spet združi s planinsko potjo. Če ste se odločili za vzpon po planinski poti, si na vrhu travnikov, preden pot zavije v gozd, vzemite čas za pogled nazaj proti Žirem in Blegošu v ozadju.

{{<figure src="M_6-4641_IMG.JPG" caption="Pogled preko Pleska proti Žirem in Blegošu">}}

Planinska pot se še nekaj časa vzpenja po gozdu, se za nekaj sto metrov združi z makadamsko cesto, ki od Peska pelje proti spodnjemu Vrsniku, nato pa se spet odcepi desno v hrib. Na tem mestu bodite pozorni - čeprav so markacije številne in dobro vidne, jih lahko hitro zgrešite, predvsem pozimi, ko je pot v spodnji Vrsnik zgažena, planinska pot pa ne.

{{<figure src="M_6-4642_IMG.JPG" caption="Po makadamski cesti proti Vrsniku">}}

Od odcepa se markirana pot zložno vzpenja, najprej po gozdu, nato po kolovozu, kjer boste opazili ostanke mejnih kamnov - na tem mestu je potekala med prvo in drugo svetovno vojno meja med Jugoslavijo in Italijo - in končno pripelje do prve hiše v Vrsniku, kjer zavije desno po travniku navzgor. Do prvega cilja našega vzpona (hiše, kjer lahko dobimo planinski žig), nas loči le še nekaj minut vzpona. Na tem travniku se odpre tudi razgled na Spodnji Vrsnik in cerkvico sv. Tomaža.

Okolica Vrsnika je polna spominov na mejo, ki je nekoč tekla mimo njega - hiša, do katere se bomo povzpeli, je zgrajena znotraj ostankov italijanskih utrdb, cesta, ki se od nje spušča proti Gornjemu Vrsniku pa vodi mimo italijanske kasarne, stisnjene v hrib na desni strani poti. Mimo kasarne se spustimo proti Gornjemu Vrsniku in cerkvi sv. Tomaža, odločiti pa se moramo tudi kako želimo nadaljevati pot:

-   Pot lahko nadaljujemo proti Govejku in Ledinam in se preko Breznice vrnemo v Žiri (skupaj 3-4 ure hoje).
-   Ogledamo si cerkev sv. Tomaža in se vrnemo v Žiri po isti poti ali po krožni poti preko Spodnjega Vrsnika.

{{<figure src="M_6-4648_IMG.JPG" caption="Gornji Vrsnik">}}

Če ste se odločili za povratek po krožni poti, zavijte pred cerkvijo sv. Tomaža levo na kolovoz, nato po travniku do cerkve. Po počitku pred cerkvijo se spustite nazaj na kolovoz. Pri prvi kmetiji pa se po asfaltni cesti spustite v smeri Spodnjega Vrsnika (ki ga vidite pred seboj na jugo-vzhodu), nato pa na prvem križišču zavijete ostro levo. Začeli se boste vzpenjati po asfaltni cesti, le-ta se pri zadnjih hišah spremeni v gozdno cesto, ki vas pelje nazaj v Žiri.
