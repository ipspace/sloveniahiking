---
date: 2004-04-18 00:00:00+00:00
delta: 420
description: Na precej neznanem vrhu v Škofjeloškem hribovju vas čaka zanimiva baročna
  cerkev in lep razgled proti vzhodu.
dirty: true
duration: 2.5
height: 987
image:
- M_7_0732.JPG
- Razgled_Zakobiljek.jpg
- M_7_0729.JPG
- M_7_0731.JPG
- M_7_0732.JPG
- Razgled_vrh.jpg
- M_7_0734.JPG
- mapgps.jpg
- path_1.gif
lead: M_7_0732.JPG
map: 1
name: MalenskiVrh
title: Malenski vrh
x: 434
y: 112
---
{{<figure src="M_7_0732.JPG">}} Večina izletnikov pozna v grebenu, ki se dviga med Poljansko in Selško dolino, le nekaj vrhov, navadno Blegoš, Lubnik in Stari vrh, na katere vodijo tudi dobro obiskane markirane poti. Kot vedno je tudi tukaj dobro občasno zaviti s takšnih poti in obiskati manj znane vrhove, po možnosti po napol pozabljenih nemarkiranih stezicah, ki jih poznajo le še nekateri domačini. Eden od takšnih vrhov je tudi Gora pod Malenskim vrhom z veliko baročno cerkvijo Marijinega vnebovzetja. Čez Goro vodi markirana pot iz Hotavelj mimo Čabrač in Jazbin na Malenski vrh in naprej na Stari vrh, mi pa se bomo nanjo povzpeli z vzhodne strani, iz zaselka Zakobiljek nad Poljanami.

### Osnovni podatki

**Zahtevnost**
:   Nemarkirana, večinoma položna pot.

**Dostop**
:   Na Goro se bomo povzpeli iz Zakobiljeka, zaselka nad Poljanami v Poljanski dolini.

**Dolžina**
:   Zakobiljek--Gora: 1 ura 30 minut\
    Vrnitev: 45 minut\
    Skupaj: 2 uri 30 minut

**Višina**
:   987 m

**Višinska razlika**
:   420 m

**Čas obiska**
:   Na pot se lahko odpravite v vsakem vremenu. Zimski izlet odsvetujem, saj poti skoraj zanesljivo ne bodo zgažene, pa tudi našli jih boste zelo težko.

**Priporočam**
:   Dobra obutev in planinske palice ne bodo odveč, niso pa obvezne. Nekateri deli poti so poleti verjetno precej zaraščeni, zato bo prišlo prav sredstvo za odganjanje klopov.

**Karta**
:   Škofjeloško in Cerkljansko hribovje, 1 : 50.000

Vzpon iz Zakobiljeka
--------------------

Izlet začnete v Zakobiljeku, zaselku nad Poljanami. Do Poljan se pripeljete po glavni cesti Škofja Loka--Cerkno (ali Žiri), s katere zavijete v središče Poljan. Skoznje se odpeljete naravnost (smer Volča), v Volči se držite desne ceste, za prvimi hišami pa zavijete levo v hrib (poleg oznak za Lom in Zakobiljek boste opazili tudi kažipot proti vrtnarstvu Stanonik). Ozka cesta se hitro vzpne po pobočju, kmalu postane precej položna in vas skozi gozd odpelje proti izhodišču izleta. Prvi odcep v levo vodi na Lom, približno štiristo metrov za tem pa se gozd konča in pred vami se odpre prvi pogled na travnike okoli Zakobiljeka.

Pot do Poljan je opisana tudi v izletu na [Bukov vrh](../BukovVrh).

Parkirate lahko pri kapelici na začetku zaselka, nato pa se odpravite naravnost naprej po asfaltni cesti proti rumeni hiši, ki jo vidite nad seboj. Cesta vodi levo od hiše, mimo stare kmetije, takoj nato pa zavijete levo na kolovoz, ki prečka travnik in vas pripelje do vodnega zbiralnika na robu gozda. Med vzponom po travniku boste lahko uživali v pogledih na vrhove Polhograjskega hribovja, ki se dvigajo onstran Poljanske Sore, proti vzhodu pa se že vidijo Javorje in Stari vrh za njimi.

{{<figure src="Razgled_Zakobiljek.jpg" caption="Pogled na Javorje in Stari vrh s travnikov nad Zakobiljekom" caption-position="bottom">}}

Hojo nadaljujete po kolovozu, ki zavije v gozd. Kmalu se z desne priključi še en kolovoz, po nekaj metrih pa se na mestu, kjer se kolovoz začne spuščati, v desno odcepi ožja stezica, ki se zlagoma vzpenja in vas pripelje do asfaltne ceste nad vami.

Če vas hoja po asfaltu ne moti, lahko na asfaltno cesto zavijete tudi pri vodnem zbiralniku.

{{<figure src="M_7_0729.JPG" caption="Travniki nad Graparjem">}} {{<figure src="M_7_0731.JPG" caption="Po stezi do grebena">}}

Po asfaltni cesti se rahlo vzpnete levo po pobočju, dokler ne boste po približno 300 metrih pred seboj zagledali kmetij. Pred prvo hišo zavijete pri znamenju desno na makadamsko cesto, ki vas nad travniki pripelje do kmetije Grapar. Približno 30 metrov pred kmetijo zavijete ostro desno na stezo, ki se dviguje nad peščenim bregom nad cesto. Steza prečka potoček in vas po nekaj metrih pripelje na gornji rob travnika. Tu vas čaka prvi strm (a precej kratek) vzpon; takoj ko steza zavije v gozd, postane položna in vas zlagoma pelje po pobočju navzgor. Ker se pot, po kateri hodite, očitno redko uporablja, tu in tam skoraj izgine, vendar jo pozoren pogled vedno hitro najde. Približno 350 metrov od mesta, kjer ste zapustili makadam, se stezica združi s širokim kolovozom, ki pripelje iz Zakobiljeka. Tu zavijete levo in se začnete po kolovozu vzpenjati po vzhodnem grebenu Gore.

Gora
----

{{<figure src="M_7_0732.JPG">}} Kolovoz se med vzponom večkrat cepi; na vsakem razcepu sledite širšemu kraku, ki se vzpenja po grebenu, dokler se skozi gozd pred vami ne zasveti travnik. Tam kolovoz zapustite in se po ožji stezi odpravite naravnost do precej strmega travnika, se vzpnete po njegovem levem robu, nato pa nad travnikom poiščete stezo, ki vas bo popeljala naravnost proti makadamski cesti, ki pelje do cerkve na Gori.

Če se bo kolovoz, po katerem hodite, začel spuščati in vas pripeljal do potoka, ste zgrešili travnik, po katerem se morate povzpeti. Lahko se vrnete ali pa nadaljujete pot do naslednje kmetije (Koritarja), kjer vas čaka strm vzpon po travniku pod kmetijo, nato pa vas nekaj metrov kolovoza pripelje do makadamske ceste. Pot mimo Koritarja je morda boljša izbira -- meni je prijazni gospodar med prijetnim klepetom ponudil še šilce odličnega domačega sadjevca.

Potem ko vas steza nad travnikom pripelje do makadamske ceste, zagledate levo nad seboj med drevjem cerkev na Gori, od katere vas loči le še nekaj minut vzpona. Pred cerkvijo boste med počitkom na klopci lahko uživali v razgledih, ki se odpirajo proti jugu in vzhodu -- Javorje ležijo sedaj že daleč pod vami, Stari vrh je le še 200 metrov više od vas, z Lubnikom pa se gledata skorajda »iz oči v oči«. V lepem vremenu boste morda desno od grebena Škofjeloškega hribovja opazili vzhodne vrhove Kamniških Alp.

{{<figure src="Razgled_vrh.jpg" caption="Razgled z vrha" caption-position="bottom">}}

{{<figure src="M_7_0734.JPG">}} Do Zakobiljeka se lahko vrnete po poti, po kateri ste se povzpeli, lahko pa se spustite po dosti krajši poti po vzhodnem grebenu Gore. Če se boste odločili za krajši, a precej bolj strm spust, se začnete vračati po poti, po kateri ste se povzpeli, vendar ne zavijete s kolovoza na stezo, ki bi vas pripeljala do Graparja, ampak nadaljujete spust po kolovozu. Čez nekaj metrov se od njega pravokotno v desno odcepi ozka steza, ki se počasi razširi v dobro razpoznaven kolovoz, zavije zlagoma v levo in se začne strmo spuščati.

Če boste ta odcep zgrešili, se ne vznemirjajte -- če ne boste začeli zavijati v levo, vas bodo vsi kolovozi pripeljali do asfaltne ceste, ki se iz Zakobiljeka dviguje proti Graparju.

Po nekaj minutah spusta vas kolovoz pripelje do travnika, kjer zavije desno ob njem. Če bi mu slepo sledili, bi do asfaltne ceste prišli blizu Graparja (in si tako po nepotrebnem podaljšali pot), zato raje takoj za travnikom zavijte levo na ozko, zaraščeno stezo, ki se spušča proti Zakobiljeku. Pod seboj kmalu zagledate asfaltno cesto, ki se ji vedno bolj približujete, priključite pa se ji natančno nad vodnim zbiralnikom. Do avtomobila se nato vrnete čez travnik, po katerem ste začeli vzpon proti Gori.
