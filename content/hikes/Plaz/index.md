---
date: 2005-03-13 00:00:00+00:00
delta: 270
description: Plaz je prijeten cilj krajšega družinskega izleta. Nanj so speljane markirane
  poti iz Vipave in z Gradišča pri Vipavi.
dirty: true
duration: 1.5
height: 529
image:
- M_2_2245.JPG
- M_2_2247.JPG
- M_2_2248.JPG
- M_2_2250.JPG
- M_2_2249.JPG
- mapgps.jpg
- path_1.gif
lead: M_2_2245.JPG
map: 1
maplink: https://mapzs.projekti.si/poi/1501
name: Plaz
peak: 45.842405,13.972171
region: vipava
start: 45.832270,13.971014
title: Plaz
x: 420
y: 78
---
{{<figure src="M_2_2245.JPG">}} Ni mi še uspelo ugotoviti, od kod prijazni vzpetini, ki se nad Vipavo dviga s pobočja Nanosa, takšno zlovešče ime, mora pa biti povezano z neprijetnimi dogodki v preteklosti. Danes je Plaz prijeten izletniški cilj (vipavska hišna gora), na katerega so speljane markirane poti iz Vipave in z Gradišča pri Vipavi. Zahtevnejšim pohodnikom bo Plaz verjetno le krajši postanek med vzponom do Abrama ali na [Plešo na Nanosu](../nanos) ali med vrnitvijo z [Gradiške Ture](../gradiskatura), lahko pa si ga izberete kot cilj krajšega nezahtevnega družinskega izleta.

### Osnovni podatki

**Zahtevnost**
:   Odlično označena, pretežno položna pot.

**Dostop**
:   Na Plaz vodita poti iz Vipave in z Gradišča; opisan je vzpon~~i~~z Gradišča.

**Dolžina**
:   Gradišče--Plaz: 35 do 45 minut\
    Vrnitev: 30 minut\
    Skupaj: 1 ura do 1,5 ure

**Višina**
:   529 m

**Višinska razlika**
:   270 m

**Čas obiska**
:   Izlet na Plaz bo najprijetnejši v toplih sončnih zimskih dneh.

**Priporočam**
:   Na tem izletu ne potrebujete planinske opreme.

**Zemljevid**
:   Goriška 1 : 50.000

Kratek opis poti
----------------

Markirana pot na Plaz se začne ob parkirišču nad Gradiščem pri Vipavi (dostop je opisan v [izletu do svetega Miklavža](../svmiklavz_vipava)). S parkirišča vas kažipot usmeri v levo, na precej širok kolovoz, ki se skozi gozd in med vinogradi začne zlagoma dvigati proti severu. S kolovoza se najprej v desno odcepi plezalna pot, ki nudi uživaško pretikanje med dobro razčlenjenimi skalami, nato z njega zavije ozka markirana stezica, ki pa je bila za nas preveč zaraščena, zato smo se raje odločili ostati na kolovozu.

Ta postaja vedno bolj kamnit (če ne verjamete, da so včasih po takšnih poteh vozili z vozovi, poiščite dobro vidne kolesnice, vdolbene v skale na poti) in se zlagoma dviga proti severu do izrazitega razglednika, s katerega se odpre čudovit pogled na Vipavsko dolino, Vipavska Brda, Goro in [Čaven](../caven). Za razglednikom zavije pot v desno in vas v nekaj minutah pripelje do senčne jase, kjer vas pričakajo tudi mize in klopi, ob katerih lahko družinski izlet zaključite z manjšim piknikom. Do vrha Plaza je od tod le še 50 metrov hoje po markirani stezici skozi borov gozdiček in spet boste lahko uživali v razgledu na Vipavsko dolino z okolico.

{{<figure src="M_2_2247.JPG" caption="Začetek poti">}} {{<figure src="M_2_2248.JPG">}}\
Plezalna pot na Plaz {{<figure src="M_2_2250.JPG">}}\
Tik pod Plazom {{<figure src="M_2_2249.JPG">}}\
Pogled na Vipavo

Če ste se na Plaz povzpeli po markirani poti, lahko izlet zaokrožite s spustom po kolovozu, v nasprotni smeri pa tega raje ne poskušajte, meni ni uspelo. Tisti, ki vam je bil vzpon prekratek, pa lahko nadaljujete izlet po kolovozu do prevala Vrata na robu Nanosa, si privoščite tavanje po kraških travnikih in gozdičih na [Nanosu](../nanos) ali pa poiščete nemarkirano pot proti [Gradiški Turi](../gradiskatura), od koder se spustite nazaj na Gradišče.
