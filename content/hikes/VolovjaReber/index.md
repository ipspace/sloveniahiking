---
date: 2007-06-17 00:00:00+00:00
delta: 150
description: Če so vam všeč kraški travniki okoli Goliča ali Vremščice, boste na Volovji
  rebri, grebenu, ki se vzhodno od Ilirske Bistrice zlagoma dviga proti snežniškim
  gozdovom, nedvomno uživali.
difflevel: 1
duration: 2
height: 1099
lead: M_0_10053.JPG
map: 1
name: VolovjaReber
nearby:
- /hikes/sneznik
- /hikes/svetatrojica
- /hikes/javorniki
- /hikes/ostric
- /hikes/vremscica
peak: 45.592453,14.311605
region: notranjska
start: 45.585013,14.319533
title: Volovja reber
---
{{<figure src="M_0_10053.JPG">}}

Če so vam všeč kraški travniki okoli Goliča ali Vremščice, boste na Volovji rebri, grebenu, ki se vzhodno od Ilirske Bistrice zlagoma dviga proti snežniškim gozdovom, nedvomno uživali. Le pohitite tja, da vas ne bo prehitel kapital, ki izkorišča »obnovljivo« zakonodajo in hiti tam postavljati moderne klopotce \... pa lepih pomladnih koncev tedna se izogibajte; hoditi tam naokoli je zadnje čase menda precej modno.

Mimogrede še o poimenovanju tega grebena -- širijo se govorice, da Volovje rebri ni bilo, dokler ni izbruhnil problem vetrnic. Ne bo res, že na precej starih zemljevidih se ves greben imenuje Volovja reber, njegov najvišji vrh pa je Velika Milanja (na zemljevidih boste našli še Bele ovce in Milanko, kopica drugih vršičev pa je brez imen).

### Osnovni podatki

**Zahtevnost**
:   Neoznačena, večinoma položna pot.

**Dostop**
:   Najbolj »nedeljski« izlet do Velike Milanje se začne pri Trnovski bajti blizu ceste proti Sviščakom.

**Dolžina**
:   Za krožno pot od Trnovske bajte do Velike Milanje boste porabili od ene ure do enega dneva.

**Višina**
:   1099 m

**Višinska razlika**
:   Približno 150 m

**Čas obiska**
:   Če vas razveselijo potonike in zlati koreni, se na izlet odpravite sredi maja, v juniju vas čakajo kojniške perunike, konec junija pa lilije. Lepo bo tudi v jasnih jesenskih dneh in pozimi.

**Priporočam**
:   Planinska oprema vam bo tu bolj kot ne v napoto, le dobre čevlje vzemite s seboj.

**Zemljevid**
:   Snežnik, 1 : 50.000, planinska karta, PZS

**Zahvala**
:   Na Volovjo reber me je zvabil izlet DOPPS (Društva za opazovanje in proučevanje ptic Slovenije).

### Kratek opis poti

Iz Ilirske Bistrice se odpravite po asfaltni cesti proti Sviščakom. Malce pred enajstim kilometrom na desnem ovinku ob posušenem drevesu s kažipoti (vsi kažejo desno) zavijete levo na makadamsko cesto, ki vas po dobrem kilometru in pol pripelje do Trnovske bajte, kjer parkirate.

{{<note>}}Trnovo je (nekoč bolj kmečki) del Ilirske Bistrice. Če bi se odpeljali naprej proti Sviščakom, bi kmalu prišli do Bistriške bajte.{{</note>}}

Po makadamu se vrnete slabih 200 metrov in se spustite po ožji gozdni cesti proti Lunjevici. Široko razpredena mreža cest in poti vas bo zagotovo pripeljala do Velike Milanje, nikakor pa ne boste zgrešili, če boste na prvem očitnem odcepu kolovoza zavili desno skozi šipkov drevored. Kolovoz v začetku teče skozi precej zaraščen gozd, že kmalu pa vas pripelje na travnike, s katerih se odpre pogled na velik balvan južno od vrha Milanje.

{{<gallery>}}
{{<figure src="M_0_10035.JPG" caption="Po cesti proti Lunjevici">}} {{<figure src="M_0_10038.JPG" caption="Šipkov drevored">}} {{<figure src="M_0_10052.JPG" caption="Balvan na Veliki Milanji">}} {{<figure src="M_0_10064.JPG" caption="Nazaj do Trnovske bajte">}}{{</gallery>}}

Balvan morate vsekakor obiskati. Južna stena je zanimiv izziv, vzhodni raz je zlahka splezljiv, s severne strani pa skoraj do vrha pripelje udobna stezica. Po krajšem počitku, med katerim lahko uživate v čudovitih razgledih, se odpravite (bolj zato, da boste »odkljukali« še en vrh) še do Velike Milanje. Od tam se lahko spustite po grebenu proti Belim ovcam (ali pa se pustite zapeljati stezam, kolovozom in cestam in se odpravite daleč v dolino), ko se boste želeli vrniti do izhodišča, pa se po kolovozu južno od balvana spustite na dobro vidno makadamsko cesto, ki vas bo spet pripeljala do Trnovske bajte.
