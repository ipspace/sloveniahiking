---
date: 2005-05-07 00:00:00+00:00
delta: 250
description: Vzhodno od Pivke se na obronkih Javornikov dviga razgledni vrh Svete
  Trojice, pod katerim naj bi ležal legendarni Vrh od Svete Trojice, dom Martina Krpana.
duration: 2
height: 1106
lead: M_3_2393.jpg
map: 1
maplink: https://mapzs.projekti.si/poi/1148
name: SvetaTrojica
nearby:
- /hikes/javorniki
- /hikes/planinskagora
- /hikes/oblenk
- /hikes/volovjareber
peak: 45.724803,14.271539
region: notranjska
start: 45.724674,14.257749
title: Sveta Trojica v Krpanovi deželi
---
{{<figure src="M_3_2393.jpg">}}

Vzhodno od Pivke se na obronkih Javornikov dviga razgledni vrh Svete Trojice, pod katerim naj bi ležal legendarni Vrh od Svete Trojice, dom Martina Krpana (vsaj domačini so o tem tako prepričani, da so Krpana ustoličili v grbu občine Pivka). Kot se spodobi, vodi na tako pomemben vrh več markiranih poti; nanj se lahko povzpnete iz Trnja ali Slovenske vasi, za mlajše pohodnike pa je zelo primeren kratek in lahkoten vzpon, ki se začne visoko na pobočju, do koder vas pripelje lepa makadamska cesta.

### Osnovni podatki

**Zahtevnost**
:   Dobro označena, pretežno položna pot.

**Dostop**
:   Na Sveto Trojico se bomo odpravili s parkirišča visoko na pobočju, do katerega pripelje makadamska cesta iz Trnja.

**Dolžina**
:   Izhodišče--vrh: 45 minut\
    Spust: 30 minut\
    Skupaj: 2 uri

**Višina**
:   Sveta Trojica: 1106 m\
    Lonica: 1124 m

**Višinska razlika**
:   250 m

**Čas obiska**
:   Na pot se lahko odpravite v vseh letnih časih. V lepem vremenu boste seveda bolj uživali v razgledu, v vetrovnih dneh pa vas bo morda odpihnilo z vrha.

**Priporočam**
:   Za ta izlet ne potrebujete planinske opreme.

**Zemljevid**
:   Notranjski kras, izletniška karta 1 : 50.000

**Vodnik**
:   Irena Cerar Drašler, Pravljične poti Slovenije, Sidarta 2005

{{<hike-details-extra>}}

Kratek opis poti
----------------

Izlet na Sveto Trojico boste začeli na parkirišču visoko na pobočju hriba, do katerega pripelje makadamska cesta iz Trnja. Primorsko avtocesto zapustite na izvozu Postojna, na križišču zavijete levo (smer Pivka), v središču Pivke pa pri odcepu za Knežak še malce bolj v levo na ozko asfaltno cesto proti Trnju (kažipot opazite šele v zadnjem trenutku). Asfaltna cesta vas popelje skozi Trnje in se na koncu vasi spremeni v širok makadam, ki se zlagoma dviga v dolino Vlačno. Na razcepih vas usmerjajo velike rumene table z napisom Sveta Trojica, najprej v desno (v Vlačno), nato čez nekaj časa levo navzgor. S tega razcepa je do parkirišča še približno 4 kilometre makadama (naj vas ne zavede prostor za spravilo lesa, na katerega boste naleteli na poti). Malo pred parkiriščem prečkate markirano pot, ki vodi na vrh iz Pivke, na parkirišču pa vas poleg rumene oznake, ki najbolj lene pošilja po cesti proti vrhu, pozdravi tudi prijazen lesen kažipot, katerega rdeče besedilo nedvomno namiguje, da gre za začetek markirane poti.

{{<figure src="M_3_2374.JPG" caption="Začetek poti">}}

Pot teče najprej po širokem kolovozu, ki se po prvem ogrevalnem vzponu hitro položi. Po krajšem udobnem sprehodu vas čaka še en vzpon, ki pripelje na gozdno cesto.

{{<figure src="M_3_2376.JPG" caption="Prvi razgledi">}} 

Pravi planinci bodo tu nadaljevali naravnost naprej po kolovozu (ta postaja vse ožji in se na koncu izteče v ozko stezico, ki po strmem travniku pripelje do vrha), izletniki pa se bodo verjetno raje odpravili v desno in se po položni, zelo razgledni cesti počasi bližali vrhu. Če se vam bo cesta le zazdela prepoložna, lahko uberete bližnjico -- zagotovo boste opazili ozko stezico, ki se čez travnik strmo dviga naravnost proti vrhu.

{{<figure src="M_3_2378.JPG" caption="Po razgledni cesti proti vrhu">}}



Na vrhu Svete Trojice boste takoj opazili ruševine cerkvice, po kateri je dobil ime (vsako leto je za prvomajske praznike tam tudi maša), v lepih dneh pa vas bo pričakal tudi čudovit razgled na Javornike in druge notranjske hribe, ki jih v ozadju zaokrožijo Snežnik, Volovja reber ter s primorske strani Nanos in Hrušica.

{{<figure src="M_3_2381.JPG" caption="Vrh Svete Trojice">}}

{{<figure src="Razgled_Javorniki.jpg" caption="Greben Javornikov" caption-position="bottom">}}

{{<figure src="Razgled_Pivka.jpg" caption="Pogled proti zahodu; lepo se vidita presihajoči jezeri, desno v ozadju je Nanos" caption-position="bottom">}}

Legende o Sveti Trojici pravijo, da se je vrhu nekoč reklo Lonica, po tistem, ko so zgradili na njem cerkev, pa se je ustalilo ime Sveta Trojica. Geodeti trdijo drugače -- nižji vrh, na katerem je bila cerkev, je Sveta Trojica, nekoliko višji in bolj zaraščeni pa Lonica.

Po krajšem počitku na vrhu se lahko čez sedlo odpravite še do sosednje Lonice, kar vam bo vzelo dobre četrt ure, nato pa se vrnete do izhodišča po poti, po kateri ste se povzpeli, ali pa zaokrožite izlet s spustom po drugi poti (če ste se povzpeli po cesti, se spustite po planinski poti).

{{<figure src="M_3_2389.JPG" caption="Lonica">}}

 
