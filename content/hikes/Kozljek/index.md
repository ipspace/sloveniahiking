---
date: 1900-01-01 00:00:00+00:00
delta: 430
description: Samotorica je majhna vasica med razglednimi travniki, tik pod Kožljekom,
  najvišjim vrhom v grebenu, ki ločuje povirje Gradaščice od doline Horjulščice.
dirty: true
duration: 3
height: 788
image:
- M_8-4841_IMG.JPG
- M_8-4836_IMG.JPG
- M_8-4837_IMG.JPG
- M_8-4841_IMG.JPG
- M_8-4840_IMG.JPG
- M_8-4842_IMG.JPG
- M_8-4843_IMG.JPG
- M_8-4849_IMG.JPG
- M_8-4844_IMG.JPG
- Razgled_Kozljek.jpg
- mapgps.jpg
- path_1.gif
lead: M_8-4841_IMG.JPG
map: 1
name: Kozljek
title: Iz Vrzdenca na Samotorico in Kožljek
x: 443
y: 99
---
{{<figure src="M_8-4841_IMG.JPG">}} Samotorica je majhna vasica tik pod Kožljekom, najvišjim vrhom v grebenu, ki ločuje povirje Gradaščice od doline Horjulščice (na istem grebenu je tudi dosti bolj znana [Korena](../korena)). S travnikov pred Samotorico boste imeli lep razgled proti jugo-zahodu, na Rovtarsko hribovje, s Kožljeka pa se odpre pogled na Polhograjske dolomite. Samotorica je tudi dobra izhodiščna točka za nedeljski sprehod do [Korene](../korena).

### Osnovni podatki

**Zahtevnost**
:   Odlično označena, mestoma nekoliko bolj strma pot.

**Dostop**
:   Na Samotorico se bomo povzpeli iz Vrzdenca, manjše vasi le nekaj kilometrov oddaljene od Horjula.

**Dolžina**
:   Vrzdenec -- Samotorica: 1 h\
    Samotorica -- Kožljek: 20 min\
    Vrnitev: 1 h\
    Skupaj: 2.5 -- 3 ure

**Višina**
:   Samotorica: 680 m\
    Kožljek: 788 m

**Višinska razlika**
:   430 m

**Čas obiska**
:   Na pot se lahko odpravite v vseh letnih časih. Priporočljiv pa je seveda izlet v lepem in jasnem vremenu s čistim ozračjem.

**Priporočam**
:   Dobra obutev in planinske palice ne bodo odveč, niso pa nujno potrebne

**Karta**
:   Ljubljana in okolica, PZS, 1:50.000

Vzpon iz Vrzdenca
-----------------

{{<figure src="M_8-4836_IMG.JPG" caption="Cerkev sv. Kanciana v Vrzdencu">}}

Vzpon na Samotorico začnemo v Vrzdencu, manjšem kraju na poti med Horjulom in Šentjoštom. Tako kot v Horjul lahko tudi do Vrzdenca pridemo vsaj po treh poteh:

-   Iz Ljubljane skozi Vrhovce do Dobrove, na Dobrovi zavijete na krožišču levo proti Horjulu.
-   Na avtocesti Ljubljana -- Postojna izberete izvoz Brezovica, na prvem semaforju izberete smer Dobrova (naravnost). Cesta vas vodi skozi Podsmreko, cesti Ljubljana -- Dobrova se priključite tik pred Dobrovo, nato nadaljujete kot zgoraj.
-   Avtocesto Ljubljana -- Postojna zapustite na Vrhniki, sledite smeri Horjul skozi Vrhniko in Malo Ligojno.

{{<figure src="M_8-4837_IMG.JPG">}} V križišču sredi Horjula zavijete v smer Šentjošta ter se po nekaj kilometrih skozi Ljubgojno pripeljete v Vrzdenec. Najbolje bo, da avto pustite pri zadnji kapelici v vasi, le nekaj metrov pred razcepom asfaltnih cest (na križišču, kjer se z glavne ceste desno odcepi makadamska cesta). Peš se odpravite naprej po glavni cesti proti Šentjoštu, le dobrih 100 metrov kasneje pa glavno cesto zapustite ter se po ozki asfaltni cesti povzpnete do cerkvice sv. Kanciana. Ob cerkvi je asfalta seveda konec, makadamska cesta pa vas že čez nekaj metrov pripelje do razcepa, kjer lahko izberete ali se boste povzpeli na Samotorico (levo) ali Koreno (desno). Izberete levi kolovoz ter se ob potoku začnete vzpenjati v hrib.

Lepo zmarkiran kolovoz se počasi vzpenja skozi mešan gozd in po krajšem vzponu se bomo znašli pred naslednjim razcepom -- leva pot vodi »k Hlipč«, desna (to izberemo) pa na Samotorico.

Če si želite vzpon nekoliko podaljšati, se odpravite po levi poti, ki se bo pridružila planinski poti iz Šentjošta preko Kožljeka v Samotorico.

Samotorica
----------

{{<figure src="M_8-4841_IMG.JPG">}} Kolovoz postaja z vzpenjanjem vedno ožji, tudi gozd se polagoma redči, dokler se dobrih 500 metrov pred Samotorico ne znajdemo na travnikih. Z vzpenjanjem proti Samotorici postajajo travniki vse bolj razgledni, še boljši razgled pa boste imeli, če se boste (seveda na lastno odgovornost) povzpeli na lovsko prežo sredi travnikov. Na začetku travnikov markacije izginejo, vendar je več kot očitno, kje vodi pot proti cerkvici, ki jo že vidite pred vami.

{{<figure src="M_8-4840_IMG.JPG" caption="Pogled na Smrečje in Vrh svetih treh kraljev">}}

Krajši vzpon preko travnikov vas bo pripeljal do asfaltne ceste pred lepo obnovljeno cerkvijo sv. Mihaela sredi Samotorice. Po krajšem počitku se boste verjetno odločili za zadnji del izleta -- krajši vzpon na Kožljek.

Tisti, ki si želite samo lepih razgledov brez pretiranih naporov, se lahko do Samotorice pripeljete po asfaltni cesti iz Horjula, pustite avto pred cerkvijo ter se peš odpravite do Kožljeka.

{{<figure src="M_8-4842_IMG.JPG" caption="Najbolj trmasti žafrani">}}

Markacije nas od cerkve usmerjajo nazvdol po asfaltni cesti proti Horjulu. Ne sledite jim -- na prvem križišču vas bodo poslale na makadam, ki vas bo pripeljal skoraj natančno nad cerkev. Odpravite se raje po kolovozu, ki vodi nad cesto levo v hrib -- po nekaj metrih vzpona vas bo pripeljal do istega makadama. Na makadamu zavijete levo ter med razglednimi travniki sledite redkim markacijam proti Kožljeku. Na travnikih okoli vas cveti konec marca toliko žafranov, da so travniki dobesedno vijoličasti, najbolj vztrajni žafrani zrastejo celo sredi ceste.

{{<figure src="M_8-4843_IMG.JPG" caption="Prvi pogledi na Polhograjsko hribovje">}}

Makadamska cesta pripelje do kapelice, pred katero naj bi zavili levo v hrib. Ne iščite poti skozi leskovje, tam je ni. Slabo vidna pot preko travnika se začne za kapelico in vodi naravnost po travniku navzgor. Pod robom gozda vas čaka naslednja markacija (če imate dobre oči, jo boste morda opazili že pri kapelici), na robu gozda pa vas kažipot usmeri po ozki, precej strmi potki med smrekami proti vrhu Kožljeka. Pred vzponom se vsekakor splača nameniti nekaj trenutkov pogledu proti severo-vzhodu -- tam se že odpira razgled na Polhograjsko goro in Tošč.

Kožljek
-------

{{<figure src="M_8-4849_IMG.JPG" caption="Vrh Kožljeka je tik pred nami">}} {{<figure src="M_8-4844_IMG.JPG" caption="Zadnji vzpon">}}

Krajši vzpon med smrekami vas pripelje na strm travnik, preko katerega se povzpnete do vrha Kožljeka. Vrh bi bil verjetno precej zaraščen, vendar se domačini očitno precej trudijo in ga čistijo (pa še material za prvomajski kres je tako takoj pri roki). Drevesa kljub temu ovirajo pogled proti jugu, je pa zato pogled na sever toliko lepši -- pred vami leži celotno Polhograjsko hribovje, od Pasje ravni preko Tošča, Polhograjske gore in Grmade do Korene, za njim pa boste ob lepih dneh videli tudi Kamniške alpe in Karavanke.

Po krajšem počitku na klopci, ki je postavljena na vrhu Kožljeka, bo čas za vrnitev. V Vrzdenec se lahko vrnete po poti, po kateri ste se povzpeli, lahko pa izberete eno od daljših poti -- s Kožljeka se lahko odpravite v smeri Šentjošta, ter pri Hlipč zavijete na pot proti Vrzdencu, lahko pa se s Samotorice odpravite proti Koreni ter se s Korene vrnete v Vrzdenec.

{{<figure src="Razgled_Kozljek.jpg" caption="Razgled z vrha Kožljeka na Polhograjsko hribovje" caption-position="bottom">}}

Če se boste odločili za vrnitev preko Samotorice, si lahko pot do vasi popestrite s krajšo vajo iz orientacije -- malo za kapelico se od makadamske ceste v desno odcepi kolovoz. Če boste pozorno pogledali, boste verjetno opazili markacijo na enem od dreves ob kolovozu. Opravite se za temi markacijami, po precej zaraščeni poti vas bodo pripeljale do ene od hiš v bližini cerkve.
