---
date: '2007-12-16T00:00:00'
delta: 750
description: Če vam je vzpon na Blegoš s Črnega Kala (od lovske koče) prekratek, tisti
  iz doline pa predolg, se nanj odpravite iz Leskovice, vasice visoko na južnih pobočjih
  Kovka.
duration: 4
height: 1562
map: 1
multipath: true
multilead: M_0_00630.JPG
name: Blegos/Leskovica
title: Blegoš iz Leskovice
---
{{<figure src="M_0_00630.JPG">}}

Če vam je vzpon na Blegoš s Črnega Kala (od lovske koče) prekratek, tisti iz doline pa predolg, se nanj odpravite iz Leskovice, vasice visoko na južnih pobočjih Kovka (enega od vrhov med Blegošem in Črnim vrhom).

## Osnovni podatki

**Zahtevnost**
:   Odlično označena, v drugi polovici precej strma pot.

**Dostop**
:   Na pot se odpravite iz Leskovice nad dolino Kopačnice severozahodno od Hotavelj.

**Dolžina**
:   Leskovica--Blegoš: 2 uri\
    Vrnitev: 1 ura 30 minut\
    Skupaj: 4 ure

**Višina**
:   1562 m

**Višinska razlika**
:   750 m

**Čas obiska**
:   Na pot se lahko odpravite v vseh letnih časih; tudi poleti vas bo gozd zanesljivo zaščitil pred prevročim soncem. V vlažnem vremenu bo pot precej blatna.

**Priporočam**
:   dobro obutev in planinske palice.

**Zemljevid**
:   Škofjeloško in Cerkljansko hribovje, izletniška karta 1 : 50.000, GZS

Kratek opis poti
----------------

Do Leskovice vas pripelje asfaltirana cesta iz Hotavelj: v Hotavljah sledite kažipotom za Cerkno (in smučarski center), na koncu doline Kopačnice pa vas kažipot usmeri desno proti Leskovici. V vasi se držite desno; pripeljati se morate do cerkve sv. Urha, za katero vas čaka manjše parkirišče.

Od parkirišča sledite markacijam po lepo vzdrževani položni gozdni cesti, ki vas vodi najprej nad kmetijo Gartner med travniki z lepimi razgledi na Blegoš in v dolino, nato pa skozi mogočen bukov gozd in med ogromnimi balvani. Po krajšem udobnem sprehodu pridete do poseke, kjer se z desne priključi pot na Blegoš iz Volake. Do cilja se lahko od tod odpravite po markirani poti mimo Jelencev, lahko pa si vzpon popestrite s tavanjem po kolovozih pod Kovkom in Špehovšami.

{{<gallery>}}
{{<figure src="M_0_00629.JPG" caption="Sveti Urh v Leskovici">}} {{<figure src="M_0_00631.JPG" caption="Travniki nad Leskovico, v ozadju Čelo">}}
{{<figure src="M_0_00633.JPG" caption="Po starih kolovozih do koče pod Blegošem">}}
{{<figure src="M_0_00634.JPG" caption="Tik pod vrhom">}}
{{</gallery>}}

Če ste se odločili za »izlet v neznano«, se s poseke odpravite po pobočju navzgor po levem kolovozu (desni je markiran). Po krajšem vzponu vas čakata dva razcepa; na prvem zavijete desno (levi kolovoz zavija preveč v levo), na drugem levo (desni je preveč zaraščen). Ko kolovoza zmanjka, poiščite dobro vidno stezo, ki vodi navzgor po pobočju rahlo v levo. Ta vas pripelje do gozdne ceste, ki po pobočjih Blegoša prihaja s Prve ravni.

Po gozdni cesti se odpravite proti vzhodu (desno). Če boste vztrajali na njej, vas bo pripeljala do markirane poti proti Jelencem, lahko pa tik za tem, ko cesta prečka potok, zavijete levo na dobro uvožen kolovoz. Ko se ta na vrhu vzpona razcepi, se lahko vdate v usodo in zavijete desno proti Jelencem (zavetišče se že vidi med drevesi) ali pa levo na zelo zaraščen zapuščen kolovoz. Ker se mi je zdelo, da me vodi preveč v levo (čeprav bi me verjetno pripeljal do markirane poti iz Laz), sem na prvem razcepu zavil ostro nazaj v desno. Kmalu je bilo poti konec; kolovoz se je končal pri potoku, onstran katerega je bilo videti le bežne sledove stopinj (očitno nisem edini, ki mu je bila ta pot pri srcu). Sledil sem jim do velikega balvana sredi gozda, nato pa kar naravnost navzgor po preseki \... in že na prvem kolovozu so me čakala markacije, ki so me popeljale do koče pod Blegošem.

Ljubitelji nemarkiranih poti si lahko popestrite tudi vrnitev v Leskovico -- z vrha Blegoša se odpravite po poti proti Prvi ravni, tam pa na gozdni cesti zavijte desno (kažipoti kažejo v vse druge smeri, le tja ne). Po precej položnem in dolgem (občasno pa tudi razglednem) sprehodu vas bo cesta pripeljala pod Jelence, kjer jo križa markirana pot. Po tej se odpravite v dolino.
