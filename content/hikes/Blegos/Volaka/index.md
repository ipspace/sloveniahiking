---
date: 2005-12-11 00:00:00+00:00
delta: 990
description: Vzpon na Blegoš iz doline Volaščice je zagotovo najbolj intenziven vzpon
  na Blegoš iz Poljanske doline. Višinska razlika je le za 130 metrov manjša, kot
  če bi se na Blegoš odpravili iz Hotavelj, pot pa se že takoj zagrize v strma pobočja
  pod Blegošem.
duration: 5
height: 1562
image:
- M_4_0464.JPG
- M_4_0493.JPG
- M_4_0492.jpg
- mapgps.jpg
- path_1.gif
lead: M_4_0493.JPG
map: 1
maplink: https://mapzs.projekti.si/poi/4875
multilead: M_4_0493.JPG
multipath: true
name: Blegos/Volaka
nearby:
- /hikes/blegos
- /hikes/slajka
- /hikes/malenskivrh
- /hikes/ermanovec
- /hikes/javorc
peak: 46.164802,14.113583
start: 46.143675,14.105743
title: Blegoš iz Volake
---
Vzpon na [Blegoš](../) iz doline Volaščice je zagotovo najbolj intenziven vzpon na Blegoš iz Poljanske doline. Višinska razlika je le za 130 metrov manjša kot če bi se na Blegoš odpravili iz Hotavelj, pot pa se že takoj zagrize v strma pobočja pod Blegošem (po poti iz Hotavelj pa porabimo precej časa za udobno pohajkovanje okoli Čabrač). Ker teče pot večinoma po gozdu (odprti so le vršni travniki med planinsko kočo in vrhom Blegoša), je zelo primerna tudi za vzpon v poletni vročini. 

### Osnovni podatki

**Zahtevnost**
:   Odlično označena, večinoma precej strma pot.

**Dostop**
:   Na Blegoš se povzpnete iz Volake, zaselka severno od Hotavelj.

**Dolžina**
:   Volaka--Blegoš: 2 uri 30 minut\
    Vrnitev: 1 ura 30 minut\
    Skupaj: 4 do 5 ur

**Višina**
:   1562 m

**Višinska razlika**
:   990 m

**Čas obiska**
:   Pot teče po gozdu, zato je zelo primerna za poletni vzpon, seveda pa se lahko na ta izlet odpravite v vseh letnih časih (konec zime so pobočja v gozdu precej poledenela).

**Priporočam**
:   dobro obutev in planinske palice.

**Karta**
:   Škofjeloško in Cerkljansko hribovje, izletniška karta, 1 : 50.000

**Namig**
:   Med potjo bodite pozorni na sestavo tal. Apnenčaste skale (delno pomešane z laporjem) na začetku poti hitro zamenjajo starejše sljudaste kamnine, ki vas spremljajo približno do Jelencev, zato je tudi gozd, po katerem hodite, smrekov, ne bukov. Ker te kamnine ne prepuščajo vode, vas bodo ves čas spremljali potočki.

Kratek opis poti
----------------

Vzpon na Blegoš se začne v dolini Volaščice, nekaj kilometrov od Hotavelj v Poljanski dolini (za opis dostopa v Hotavlje si preberite Kako v Hotavlje). V Hotavljah sledite kažipotom za tovarno Marmor Hotavlje, se zapeljete mimo tovarne in kamnoloma, nato pa na naslednjem razcepu zavijete levo v smer Volake. Naslednja dva kilometra se vozite po asfaltni cesti ob Volaščici (na vseh razcepih se držite potoka), dokler se na koncu doline cesta ne razcepi v več krakov. Tam vas poleg markacij in kažipota proti Jelencem čaka tudi manjše parkirišče.

Markacije vas popeljejo po asfaltni cesti med hišami, nato pa na kolovoz med travniki. Na prvem razcepu kolovozov izberete zgornjega (ta razcep ni označen), ki se začne zlagoma enakomerno dvigovati po pobočju nad Volaščico (ta del je kot nalašč za ogrevanje nog). Ko prečkate most čez pritok Volaščice, se vedno ožja mulatjera spremeni v stezico, ki vas med strmim vzponom popelje po smrekovem gozdu do gozdne ceste, na kateri zavijete levo. Po nekaj metrih vas cesta pripelje na večjo jaso, kjer vas kažipoti usmerijo desno navzgor.

{{<note warn>}}Na tem mestu so uredili večje parkirišče in razširili nekaj vlak, ter tako presekali markirano pot. Ne poskušajte poiskati bližnjic (ali pa se boste izgubili tako kot sem se jaz) -- pojdite do parkirišča, tam pa poiščite naslednji kažipot.{{</note>}}

Z gozdne cesta se koala odcepi precej prijetna steza, ki postaja vedno ožja, prečka potok in se končno izteče na naslednji gozdni cesti. To prečkate in po približno 250 metrih strmega vzpona pridete do zavetišča na Jelencih.

{{<figure src="M_4_0493.JPG" caption="Zavetišče na Jelencih">}}

Od Jelencev vas do vrha Blegoša čaka še 370 višinskih metrov (večina vzpona je torej že za vami), najprej po precej strmi poti proti grebenu med Blegošem in Špehovšami, nato pa po široki gozdni cesti do koče na Blegošu. Od planinskega doma do vrha je »le« še 170 metrov višinske razlike, ki pa jo morate premagati po strmih (a zelo razglednih) gorskih travnikih (na katerih boste v začetku poletja nedvomno občudovali svišče in pogačice). Prav zaradi zadnjega vzpona se večina izletnikov odloči najprej za postanek pri koči in šele nato za naskok na vrh.

{{<figure src="M_4_0492.jpg" caption="Koča pod Blegošem">}}
