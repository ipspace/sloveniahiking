---
date: 2006-08-06 00:00:00+00:00
delta: 820
description: Od Črnega vrha nad Cerknim do Blegoša vodi prijetna senčna grebenska
  pot, kot nalašč za prijeten poletni izlet.
duration: 6
height: 1562
image:
- M_4_1416.JPG
- M_4_1421.JPG
- mapgps.jpg
- path_1.gif
map: 1
maplink: https://mapzs.projekti.si/path/31380
multilead: M_4_1416.JPG
multipath: true
name: Blegos/CrniVrh
nearby:
- porezen
- slajka
- ermanovec
- bevkovvrh
- mrzlivrh_ziri
peak: 46.164802,14.113583
start: 46.171139,14.042610
title: Od Črnega vrha do Blegoša
---
{{<figure src="M_4_1416.JPG" caption="Pot po grebenu">}}

Od [Črnega vrha nad Cerknim](../../crnivrhcerkno) do [Blegoša](../) vodi prijetna senčna grebenska pot, kot nalašč za prijeten poletni izlet.

### Osnovni podatki

**Zahtevnost**
:   Markirana, le tu in tam nekoliko bolj strma pot.

**Dostop**
:   Grebenska pot na Blegoš pelje s [Črnega vrha nad Cerknim](../crnivrhcerkno).

**Dolžina**
:   Parkirišče pod smučiščem--Blegoš: 2 uri 45 minut\
    Vrnitev: 2 uri\
    Skupaj: 6 ur

**Višina**
:   1562 m

**Višinska razlika**
:   820 m

**Čas obiska**
:   Na izlet se odpravite v kopnih razmerah, saj pot verjetno ni pregažena.

**Priporočam**
:   Dobra obutev in planinske palice ne bodo odveč, niso pa nujno potrebne.

**Zemljevid**
:   Škofjeloško in Cerkljansko hribovje, 1 : 50.000

Kratek opis poti
----------------

Po smučišču se povzpnete do grebena Črnega vrha ([glej opis poti](../crnivrhcerkno)), nato pa sledite markacijam proti vzhodu mimo gornje postaje sedežnice Lom in vodnega zbiralnika. Za njim se steza spusti po travniku ob robu gozda, kmalu pa vas markacije usmerijo v gozd. Po kratkem strmem spustu prečkate gozdno cesto, nato makadam, za njim pa se začnete po kolovozu čez travnik vzpenjati proti naslednjemu vrhu.

Vedno ožja steza se nato dviguje po redkem smrekovem gozdu, kjer boste v poznem poletju nedvomno uživali v pravih preprogah borovnic. Po prvih vzponih postane pot precej ravna, po krajši uživaški hoji po grebenu Smoletovš pa se začne vedno hitreje spuščati, dokler vas končno nesramno strm spust ne pripelje do sedla (Slugov grič), čez katero je speljana makadamska cesta iz Gorenjih Novakov v Selško dolino.

Kažipot vas usmeri naravnost naprej na makadam, s katerega kmalu zavijete desno na kolovoz. Markacije vas nato vodijo na ožjo stezico, pa spet na nekoliko širši razgiban kolovoz speljan po severnem pobočju Špehovš. Ko se vam z leve priključi gozdna cesta, niste več daleč od križišča, kjer se združijo poti iz Leskovice, Črnega Kala in s Črnega vrha. Zdaj vas le še nekaj minut loči od počitka pred planinsko kočo pod Blegošem.

{{<figure src="M_4_1421.JPG" caption="Pogled z Blegoša">}}
