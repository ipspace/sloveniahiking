---
date: 2003-03-02 00:00:00+00:00
delta: 540
description: Trstelj je najvišji, razgleden vrh v grebenu Črnih hribov, ki ločuje
  Vipavsko dolino od Kraške planote.
dirty: true
duration: 3
height: 643
image:
- M_0-4079_IMG.JPG
- M_0-4068_IMG.JPG
- M_0-4070_IMG.JPG
- M_0-4072_IMG.JPG
- M_0-4074_IMG.JPG
- M_0-4075_IMG.JPG
- M_0-4076_IMG.JPG
- M_0-4079_IMG.JPG
- M_0-4081_IMG.JPG
- M_0-4080_IMG.JPG
- pogled_vrh_3.jpg
- pogled_vrh_2.jpg
- Pogled_vrh_1.jpg
lead: M_0-4079_IMG.JPG
name: Trstelj_Dornberk
title: Na Trstelj iz Dornberka
x: 400
y: 80
---
{{<figure src="M_0-4079_IMG.JPG">}} Kraško planoto na severni strani ločuje od Vipavske doline greben, imenovan Črni hribi, v katerem se od Mirne (na zahodu) do Branika (na vzhodu) kar vrstijo vrhovi. Najvišji in najbolj razgleden med njimi je Trstelj, na katerega vodi tudi vrsta markiranih poti. Z vrha Trstelja boste ob lepem vremenu videli celotno Vipavsko dolino s Trnovskim gozdom in Nanosom ter Julijskimi Alpami v ozadju, na jugu pa se onkraj kraške planote odpira pogled na Tržaški in Piranski zaliv.

Na Trstelj vodijo poti iz Dornberka (čez Železna vrata), Renč, Branika (skozi Pedrovo in mimo Železnih vrat), Kostanjevice na Krasu (po grebenu Črnih hribov) in Lipe, lahko pa se od Mirenskega gradu ali Lokvice sprehodite do Trstelja ob grebenu Črnih hribov.

Osnovni podatki
===============

Zahtevnost
:   Dobro markirana ne preveč strma pot

Dostop
:   Vzpon na Trstelj bomo začeli vPotoku pri Dornberku

Dolžina
:   Potok pri Dornberku--Trstelj: 1 ura 30 minut\
    Povratek: 1 ura\
    Skupaj: 3 ure

Višina
:   Trstelj: 643 m

Višinska razlika
:   540 m

Čas obiska
:   Pot je večidel senčna, saj teče po severnem pobočju Črnih hribov, zato je nekoliko bolj primerna za izlet v toplejšem vremenu.

Priporočam
:   Dobra obutev in planinske palice ne bodo odveč, niso pa nujno potrebne.

Karta
:   **Opomba:**Na tej karti ni vrisana niti ena od markiranih poti na Trstelj.

\

Nekaj dodatnih podatkov o Trstelju in okolici boste našli še drugod:

-   Leon Hmeljak opisuje [pot iz Branika na Trstelj](http://users.volja.net/hmeljak/si/gore/poti.htm).
-   Informacije o času obratovanja koče na Trstelju boste našli na straneh [občine Komen](http://www.komen.si/slo/turizem/poti/trstelj.htm).
-   [Stjenkovo kočo](http://www.pzs.si/pzs/koce.nsf/e7d09e3cea4a8f33c125682f0035a0a7/55579c8b3b262f3cc12568300063cd5b?OpenDocument), dostope in razglede z nje si oglejte na straneh [Planinske zveze Slovenije](http://www.pzs.si/).
-   [O Trstelju in okolici](http://users.volja.net/trstelj1/) piše tudi Tomaž Švagelj.

Iz Dornberka do Železnih vrat
-----------------------------

{{<figure src="M_0-4068_IMG.JPG">}} Pot na Trstelj se začne v zaselku Potok pri Dornberku. Do Dornberka lahko pridete iz Vipavske doline (z avtoceste proti Novi Gorici zavijete na izvozu Selo), iz Nove Gorice skozi Šempeter ali s Krasa mimo Branika. V križišču sredi Dornberka sledite smeri Sežana, malo pred koncem kraja pa vas bo kažipot proti Trstelju usmeril desno v zaselek Potok (če prihajate iz Branika, boste na začetku Dornberka zavili levo). Sredi Potoka se že pojavijo prve markacije, ki najprej vodijo ob asfaltni cesti proti prelazu Železna vrata, nato pa se odcepijo od ceste naravnost v hrib. Ob enem od takih odcepov lahko pustite avto.

{{<figure src="M_0-4070_IMG.JPG">}} Planinska pot stalno sledi asfaltni cesti, kjer se le da, ubira krajše poti po gozdu, občasno pa se moramo sprijazniti tudi s hojo po asfaltu. Kljub temu da je pot markirana, morate občasno malce raziskati, kako jo nadaljevati, predvsem kadar se pot odcepi od ceste (malce bolj previdni bodite nazaj grede, da ne boste po nepotrebnem hodili po asfaltu). Ves čas vzpona do Železnih vrat hodimo po senčnatem severnem pobočju in le občasno se nam skozi gozd odpre razgled na Vipavsko dolino, Čaven in Julijske Alpe v ozadju.

Po približno pol ure vzpona se pot tik pred zaselkom Gora spet priključi cesti. Tu vas bo presenetila maketa Triglava, spretno nameščena v skalnato gmoto ob cesti. Od prvega cilja (Železnih vrat) vas loči le še nekaj minut hoje po asfaltu in že se znajdete na prevalu, kjer si najprej oglejte Marijino kapelico iz leta 1885 (relief v kapelici je verjetno precej mlajši), potem pa še zemljevid poti okoli Trstelja. Z Železnih vrat lahko nadaljujete pot na Trstelj ali pa na nekoliko nižji Ovčjak nad Branikom.

{{<figure src="M_0-4072_IMG.JPG" caption="Maketa Triglava">}}

Od Železnih vrat do Trstelja
----------------------------

{{<figure src="M_0-4079_IMG.JPG" caption="Prvi pogled na Trstelj">}} Pot od Železnih vrat do Trstelja poteka najprej po gozdni cesti, že kmalu pa se od nje odcepi strma planinska pot levo v hrib. Po dobrih 20 minutah spodobno strmega vzpona pridete na kraške travnike tik pod vrhom Trstelja (ki ga že vidite pred seboj). S teh travnikov se prvič odpre razgled na severno stran -- Novo Gorico, Vipavsko dolino in hribovja v ozadju. Od planinske koče (Stjenkove koče) pod Trsteljem vas loči le še 10 minut hoje.{{<figure src="M_0-4081_IMG.JPG" caption="Vrh Trstelja">}} {{<figure src="M_0-4080_IMG.JPG" caption="Stjenkova koča na Trstelju">}}

Po počitku pri koči se morate povzpeti na vrh Trstelja, kjer boste uživali v čudovitih razgledih. Poleg razgleda na severno stran, ki ste se ga lahko naužili že med vzponom, se odpre še pogled na Tržaški in Piranski zaliv, kraško planoto, greben Črnih hribov proti Braniku, v ozadju pa boste ob lepem vremenu lahko zagledali tudi Slavniško pogorje.

V Dornberk se vrnete po poti, po kateri ste se vzpeli, tisti, ki imate več smisla za orientacijo, pa se lahko poskusite spustiti v Oševljek (pot se odcepi od asfaltne ceste pri Železnih vratih) in nato po cesti skozi Gradišče nazaj v Dornberk.

{{<figure src="pogled_vrh_3.jpg" caption="Pogled proti vzhodu greben Črnih hribov, v ozadju Nanos, pokrit z oblaki" caption-position="bottom">}} {{<figure src="pogled_vrh_2.jpg" caption="Pogled proti severu Vipavska dolina, Čaven, levo Nova Gorica, v ozadju Sveta gora in Julijske Alpe" caption-position="bottom">}} {{<figure src="Pogled_vrh_1.jpg" caption="Pogled proti jugu -- v ospredju kraška planota, v ozadju Tržaški zaliv in Jadransko morje" caption-position="bottom">}}
