---
author: Mojca_Lustrek
date: 2005-07-24 00:00:00+00:00
delta: 1020
description: Goli vrh je najvišji vrh jugovzhodnega dela vršne planote Menine, imenovanega
  Šavnice (tudi Ščavnice). Ta lepi, opazni vrh je zelo razgleden in prav vabi k sebi,
  pa vendar ni posebno obiskan. Če nimate radi gneče, vam bo gotovo všeč.
difflevel: 4
duration: 4.5
height: 1426
lead: M_01103.jpg
maplink: https://mapzs.pzs.si/poi/948
name: GoliVrh_Savnice
nearby:
- /hikes/svjost
- /hikes/creta
- /hikes/krvavica
- /hikes/velikirogac
- /hikes/kranjskareber
peak: 46.248208,14.859629
photo_author: Mojca_Lustrek
region: kamnik-alps
title: Goli vrh na Šavnicah
---
{{<figure src="M_01103.jpg">}}

Goli vrh je najvišji vrh jugovzhodnega dela vršne planote Menine, imenovanega Šavnice (tudi Ščavnice). Tako je pisalo v starem vodniku po Kamniško-Savinjskih Alpah. Novi pa Šavnice enači z Golim vrhom. Kakorkoli, ta lepi, opazni vrh je zelo razgleden in prav vabi k sebi, pa vendar ni posebno obiskan. Če nimate radi gneče, vam bo gotovo všeč.

### Osnovni podatki

**Zahtevnost**
:   Nezahtevna, večinoma markirana, le občasno precej strma pot.

**Dostop**
:   Na Goli vrh pridemo iz vasi Volog v bližini Gornjega Grada.

**Dolžina**
:   Volog--Goli vrh: 2 uri 30 minut\
    Vrnitev: 1 ura 45 minut (deloma po cesti)\
    Skupaj: 4 do 5 ur

**Višina**
:   1426 m

**Višinska razlika**
:   1020 m

**Čas obiska**
:   Na pot se lahko odpravite v vseh letnih časih, a ne v mokrem, saj so trave in podrast previsoki. Pozimi pot skoraj zagotovo ne bo zgažena.

**Priporočam**
:   Pot je občasno strma (dobra obutev in planinske palice zato ne bodo odveč) in precej zaraščena (poleti vzemite s seboj sredstvo za odganjanje mrčesa; kratke hlače niso najbolj posrečeno oblačilo).

**Zemljevid**
:   Posavsko hribovje -- zahodni del, 1 : 50.000

**Avtor**
:   Opis izleta in fotografije je prispevala Mojca Luštrek.

{{<hike-details-extra>}}

Vzpon iz Vologa
---------------

V Gornjem Gradu zavijemo pred bencinsko črpalko desno v smer Nazarje. Prečkamo Dreto in Kropo in se pripeljemo v Bočno. Prva vas za njo (2 km) je Volog. Takoj za mostom pred avtobusno postajo zavijemo desno in se peljemo mimo oznake *Lahka pot* na levi do zadnje kmetije na koncu ceste. Prijazni mladi gospodar nam dovoli parkirati ob gospodarskem poslopju. Domačija Podgoršek, označena na zemljevidu, je predzadnja. Izhodišče ni označeno; napotimo se po kolovozu med toplarjema proti hišam, ki jih je videti pred gozdom.

{{<figure src="M_01107.jpg" caption="Začetek poti">}}

Pri Vologu 23 je na jablani prva markacija, pri številki 24 pa zavijemo desno in nato levo od nje čez travnik v gozd, na začetku katerega je tudi markacija. V gozdu smo v 10 minutah. Zelo hitro ga je konec in naslednja markacija nas pričaka na skali na travniku. Povzpnemo se po njem in na koncu je ograja, ki jo zlahka preplezamo (zdi se, da je tisti del prav namenjen prehodu). Na prvem drevesu (orehu) levo je pod vejami skrita naslednja markacija. V travnati grapi pa se belo-rdeče oznake kar izgubijo. Gospodinja iz hiše nad njo nas napoti okoli vogala (obledela markacija na bližnji kapelici priča, da je pot nekoč tekla nekoliko drugače) k naslednji domačiji, k Jaršniku (Rovt pod Menino 37). Nad Jaršnikom zavijemo s ceste levo v breg.

V četrt ure smo pri Dražniku (Rovt pod Menino 34), kjer je na hišnem vogalu markacija. Pri zgornjem gospodarskem poslopju pridemo na kolovoz in po njem zavijemo levo mimo kozolca proti gozdu. Na začetku ozkega travnika nas puščica usmeri po njem tik ob robu gozda, vzporedno pa po gozdu teče neoznačena in precej zaraščena potka.

{{<figure src="M_01109.jpg" caption="Dražnik">}}

Čez četrt ure se ozki travnik razširi v kotanjo, nad katero se pasejo ovce pod domačijo Zgornji Vrclovnik (tudi Viclovnik, Beclovnik).

{{<figure src="M_01105.jpg" caption="Vrclovnik">}}

Markacij ni videti; odpravimo se kar po travniku navzgor. Takoj ko *prvič* dosežemo gozdno cesto, za kupom gramoza bolj ko ne po naključju opazimo pod grmovjem dobro skrito veliko novo markacijo na skali, a pri njej ni nobenega prehoda ali potke v gozd. Zato gremo malo desno po cesti in čez nekaj metrov se v levo nazaj odcepi kolovoz. Kmalu nas na levi preseneti markacija, pri kateri naj bi se na kolovoz očitno priključila pot od markirane skale ob cesti. Toda tu ravno tako ni videti nobenega prehoda navzdol. Res skrivnostno!

Do izvira Bočnice
-----------------

Odtlej je pot markirana, torej naj bi vendarle prišli na kolovoz prav po (vsaj spodaj in zgoraj) označeni neprehodni gošči. Po nekaj korakih nas bela puščica napoti desno v breg na stezo, popolnoma zaraščeno s travo; tudi koprive niso posebna redkost. Markacije so nove, a je treba paziti nanje, kajti slabo prehodna pot včasih zavije tudi v nepričakovano smer. Vztrajno se vzpenja, čeprav ne prehudo. Približno v pol ure, ko steza skoraj ni več vidna (k sreči pa so markacije številne in razločne), zavijemo levo. Vzpnemo se na slabo gozdno cesto ali dober kolovoz in nadaljujemo v desno. Čez minutko se znajdemo na velikem križišču. *Drugič* prečkamo gozdno cesto, ki teče desno navzdol in levo navzgor (ta je vozna), onkraj nje pa se vzpne naša markirana (ta ni ravno vozna; na zemljevidu je še ni, vrisana pa je markirana pot). Od tu se strmina poveča.

Odcepov je veliko, a držimo se glavne (markirane) poti. Ta že kmalu zavije desno, mi pa se povzpnemo levo po visoki podrasti. Diši po čemažu (v dolini bi rekli, da smrdi po česnu). Po 10 minutah nas nekaj stopničk *tretjič* pripelje na gozdno cesto tik pred razcepom. Krak, na katerega smo prišli iz gozda, se v desno slepo konča, na levi pa se ravno na ovinku priključi cesti, ki vodi iz doline na Korte. Na tem ovinku se odcepi v gozd naša potka (nekoliko više je na drevesu markacija). Tu se šele razbohoti čemaž! Po širokem kolovozu se nam prvič ni treba prebijati skozi visoko in bujno podrast. Strmina nekoliko popusti.

{{<figure src="M_01108.jpg" caption="Izvir Bočnice">}}

Čez četrt ure *četrtič* prečkamo gozdno cesto. Levo navzdol vodi v Korte, desno pa se slepo konča. Po kakih 50 m zavijemo desno in pridemo na manjšo jaso, na kateri so s koprivami zaraščeni ostanki nekakšnega objekta. Prečkamo travnat kolovoz. Pot postane tu in tam skalnata in spet nekoliko bolj strma. Kakih 5 minut nad travnatim kolovozom je ob poti zelo skromen partizanski grob. Po 5 minutah prečkamo še en opuščen kolovoz in zaslišimo šum vode. Če stopimo nekoliko **desno** s poti, vidimo ozke pramene Bočnice, ki se zlivajo v širše in se stekajo v grapo (na zemljevidu je narisana **levo** od poti). Ko prečkamo še en travnat kolovoz, se steza, mehka od iglic, zoži in kmalu zagledamo tablo *Izvir Bočnice* (1208 m). Spustimo se desno na razmočeni breg, iz katerega teče več izvirov dobre vode. Brez skrbi se odžejamo.

Na Šavnice in Goli vrh
----------------------

Od izvira se vrnemo na pot. Malo naprej prečkamo še en opuščen kolovoz, ki se, kakor se zdi, tu konča. Vzpenjamo se v zelo dolgih ključih (izvir Bočnice je med prvim in drugim). Hodimo po ozki, a prijetno mehki listnati potki. Lahko si jo skrajšamo po neoznačenih bližnjicah. Čez dobrih 5 minut se pot spet začne bolj dvigati in zadnjih 10 minut se zelo strmo vzpenjamo do roba planote. Tik pod robom je vse modro glavičastih repušev.

{{<figure src="M_01102.jpg" caption="Zadnji vzpon na planoto">}}

Na ravnici je ograjen partizanski spomenik, ob njem pa na sušici kažipoti proti Šavnicam (levo gor), Domu na Menini (desno dol) ter Vologu in Šmartnemu (od koder smo prišli). Onkraj spomenika je v globeli precejšen kal. Ob našem obisku živine ni bilo videti, bili pa so sveži dokazi, da je bila še pred kratkim tu. Nekoliko bolj proti Menini so se pasli konji.

{{<figure src="M_01110.jpg" caption="Planina">}}

Pot nadaljujemo levo od spomenika. Na vrhu prvega vzpona je ograja, ob njej pa napis, da so Šavnice varovano območje in da je paša prepovedana. Gozd se zredči in konča; planina je posejana s smrekami in koničastimi skalami. Med obilico cvetja je na začetku posebno veliko lučnikov.

{{<figure src="M_01104.jpg">}}

V 10 minutah smo na Golem vrhu, kjer se kljub izrecni prepovedi pridno pase radovedno govedo z odlično prebavo. Vpisna skrinjica je slikovito pritrjena na eno izmed skal, ki krasijo vrh. Lahko posedimo na kaki skali ali v mehki travi, opazujemo živino (in živina nas) in uživamo v lepem razgledu.

{{<figure src="M_01106.jpg" caption="Goli vrh">}}

Vrnemo se po isti poti, lahko pa se zaraščenim mestom ognemo po gozdni cesti, ki smo jo med vzpenjanjem večkrat prečkali. Na spodnjem križišču (kjer smo gor grede prišli na gozdno cesto *drugič*) moramo biti pozorni, da ne zgrešimo (sicer označene) steze, ki se kmalu pod križiščem spusti z desnega kraka levo v gozd. Od tu pa se po že znani poti vrnemo na izhodišče.
