---
date: 2008-02-17 00:00:00+00:00
delta: 900
description: Če se radi povzpnete na Kucelj nad Vipavsko dolino, in ste izčrpali že
  večino drugih možnosti, si pot iz Vrtovina podaljšajte z obiskom Školja svetega
  Pavla.
duration: 5
height: 1237
lead: M_0_10275.JPG
maplink: https://mapzs.projekti.si/path/32602
multilead: M_0_10275.JPG
multipath: true
name: Kucelj/svPavel
nearby:
- /hikes/skoljsvpavla
- /hikes/kucelj
- /hikes/malagora
- /hikes/velikirob
- /hikes/caven
peak: 45.928761,13.825091
region: vipava
start: 45.909515,13.818130
title: Na Kucelj mimo Školja svetega Pavla
---
{{<figure src="M_0_10275.JPG">}}

Če se radi povzpnete na [Kucelj](../), in ste izčrpali že večino drugih možnosti, si pot iz Vrtovina podaljšajte z obiskom Školja svetega Pavla.

## Osnovni podatki

**Zahtevnost**
:   Pot je občasno precej strma ter tu in tam pomanjkljivo markirana.

**Dostop**
:   Na izlet se odpravite iz Guštinov, zaselka na robu Vipavske doline.

**Dolžina**
:   Guštini--Školj svetega Pavla--Kucelj: 2 uri 30 minut\
    Vrnitev: 2 uri\
    Skupaj: 5 ur

**Višina**
:   1237 m

**Višinska razlika**
:   900 m

**Čas obiska**
:   Na pot se odpravite od pozne jeseni do pomladi. Poleti je gozd na pobočjih Vipavske doline preveč zaraščen. Po dežju bo spodnji del poti neprijetno moker in blaten.

**Priporočam**
:   dobro obutev in planinske palice. V toplejših dneh zaradi zaraščenosti ne bo odveč sredstvo za odganjanje klopov.

**Zemljevid**
:   Goriška, izletniški zemljevid 1 : 50.000

Kratek opis poti
----------------

Med prvim obiskom Vrtovina nisem bil navdušen nad motoviljenjem markirane poti okoli asfaltnih cest po pobočjih na robu Vipavske doline, zato od takrat parkiram nad kapelico v Guštinih. S stare magistralne ceste po Vipavski dolini zavijete v Vrtovin, sledite cesti med stisnjenimi hišami, od konca vasi pa vas zanesljivo usmerjajo kažipoti na Čaven. Ko vas ti pošljejo desno mimo kapelice ob cesti, ste že zelo blizu parkirišča -- za naslednjim razcepom je ob začetku makadama prostora za dva ali tri avtomobile.

S parkirišča se spustite nazaj mimo kapelice in odpravite desno po asfaltni cesti proti Lozarjem (usmerja pa vas tudi kažipot proti svetemu Pavlu). Pri zadnjih hišah ne zaupajte markaciji, ampak sledite kažipotu, ki vas pošlje kar naravnost na lep kolovoz. Ta se kmalu razcepi; desni krak pripelje do sv. Pavla po kolovozu, levi (bolj zanimiv) pa vodi do vodnega stolpa. Na prvem travniku vas čaka manjša orientacijska zanka, saj se kolovoz skorajda izgubi. Ko ga onkraj travnika spet najdete, je težav konec; kmalu pridete do razcepa (naravnost vodi pot v Gojače) in čez nekaj minut do ostankov vodnega stolpa iz rimskih časov, mimo katerega se po skalah povzpnete na školj.

Ozka stezica vas popelje po vzhodnem robu školja do cerkvice sv. Pavla, za katero zavije na travnik in se nato skozi redek gozd hitro spusti do naslednjega travnika po nemarno blatnem klancu. Markacij ne boste našli, le tu in tam vas bo pozdravila kakšna utrujena črta na skalah. Na drugi strani se držite steze, ki se rahlo v levo dviga proti gozdu; z malce sreče boste pod velikim balvanom našli naslednji kažipot, ki vas bo poslal desno proti Kuclju.

{{<gallery>}} {{<figure src="M_0_10275.JPG" caption="Veliki rob in Kucelj">}}
{{<figure src="M_0_10264.JPG" caption="Stene pod školjem">}}
{{<figure src="M_0_10276.JPG" caption="Sveti Pavel">}}
{{<figure src="M_0_10278.JPG" caption="Razgled z vrha">}}
{{</gallery>}} 

Pot se zlagoma vzpenja skozi gozd in vas kmalu pripelje do makadamske ceste, ki jo prečkate. Sledi nekoliko bolj strm vzpon, ki kmalu doseže razgledne travnike nad Zasodom. V naslednjem gozdu vas spet čaka razcep poti; leva vodi v Revišče (kje je to, mi ni uspelo ugotoviti, steza v tisti smeri pa se tudi hitro izgubi v podrasti), desna pa proti Kuclju. Že v nekaj minutah vas stezica pripelje do markirane poti, ki pelje na Kucelj iz Vrtovina; po njej se povzpnete do vrha.

V dolino se lahko spustite po poti v Vrtovin, lahko pa se odpravite še do [Male gore](../malagora) in z nje po kolovozu nazaj v Vrtovin (markirano in dobro označeno).
