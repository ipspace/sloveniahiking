---
date: 2002-07-15 00:00:00+00:00
delta: 550
description: Če bo vročina med počitnicami v slovenskem primorju le prehuda, si privoščite
  kratko osvežitev z izletom na Snežnik.
duration: 4
height: 1796
image:
- M_7-1736_IMG.JPG
- M_7-1737_IMG.JPG
- M_7-1738_IMG.JPG
- M_8-1893_IMG.JPG
- M_8-1803_IMG.JPG
- M_8-1804_IMG.JPG
- M_8-1890_IMG.JPG
- M_8-1813_IMG.JPG
- M_8-1831_IMG.JPG
- M_8-1847_IMG.JPG
- Razgled_Sever.jpg
- Razgled_jug.jpg
- M_8-1867_IMG.JPG
- M_8-1868_IMG.JPG
- M_8-1837_IMG.JPG
- Zima/M_6_0658.JPG
- Zima/M_6_0654.JPG
- Zima/M_6_0656.JPG
- Zima/M_6_0663.JPG
- Zima/M_6_0666.JPG
- Zima/M_6_0684.JPG
- mapgps.jpg
- path_1.gif
- alt.gif
lead: M_8-1813_IMG.JPG
map: 1
name: Sneznik
title: Snežnik s Sviščakov
x: 457
y: 50
---
{{<figure src="M_8-1813_IMG.JPG" caption="Botanični rezervat, v ozadju Snežnik">}}

## Osnovni podatki

Zahtevnost
:   Lahka, odlično označena pot. V drugi polovici je odprta in nekoliko bolj strma, zato se boste poleti precej spotili.

Dostop
:   Snežnik se skriva v širnih snežniških gozdovih, v njegovo bližino vodijo le makadamske ceste ali gozdne poti. Najlažji dostop jeskozi Ilirsko Bistrico in čez Sviščake.

Dolžina
:   Sviščaki--Snežnik: 2 uri do 2 uri 30 minut.\
    Vrnitev po isti poti je nekoliko hitrejša.\
    Skupaj približno 4 ure hoje.

Višina
:   1796 m

Višinska razlika
:   550 m

Čas obiska
:   Zgodaj poleti boste pod Snežnikom našli obilico čudovitih rož, tudi kranjsko, turško in brstično lilijo. Nekoliko kasneje boste našli planike, gozdovi, po katerih boste hodili, pa so lepi v vsakem vremenu. Vsekakor se lahko z izletom na Snežnik izognete poletni vročini.

Priporočam
:   Pokrivalo in sončno kremo. Dobra obutev (planinski čevlji) in pohodne palice ne bodo odveč, niso pa nujne potrebne.

Na Internetu boste o Snežniku našli še precej podatkov; nekatere povezave so zbrane spodaj:

-   [Snežniško rastlinstvo](http://www2.arnes.si/~popsd1s/ilbi/botanika.html)
-   [Snežniški gozdovi](http://www.sneznik.com/)
-   [Naravni park Snežnik](http://www.sneznik.org/)

Dostop do Sviščakov
-------------------

Izlet na Snežnik je najlaže začeti s Sviščakov -- najviše ležečega mesta, do katerega se še lahko brez posebnih težav pride z osebnim avtomobilom. Najlažji dostop do Sviščakov je skozi Ilirsko Bistrico, kjer v bližini središča mesta zavijete levo (če prihajate iz postojnske smeri), drug dostop (po slabši cesti) pa je skozi Cerknico in mimo gradu Snežnik.

{{% note info %}}Namig za tiste, ki ne veste, kje je Ilirska Bistrica -- v Postojni zavijete z avtoceste proti Reki.{{% /note %}}

Prijetna presenečenja se začnejo že v Iliriski Bistrici -- na cesti proti Sviščakom vas pričaka informativna tabla, na kateri piše, ali sta dom na Sviščakih in dom na Snežniku odprta. Zelo pohvalno, žal pa v Sloveniji zelo redko. Očitno v Ilirski Bistrici vedo, da živijo tudi od planinskega turizma.

{{% note %}}Še en namig za tiste, ki veste, kje je Ilirska Bistrica, moti pa vas nemogoča gneča na poti od Postojne proti Reki - v Pivki zavijte proti Knežaku in po lepo urejeni cesti boste (mimo turistične gneče) prišli naravnost v Ilirsko Bistrico, samo 50 metrov od odcepa za Sviščake.{{% /note %}}

Od Ilirske Bistrice je do Sviščakov kakih dvajset kilometrov, od tega skoraj deset kilometrov makadamske ceste. S ceste je polno odcepov (gozdnih poti), ki pa so vsi jasno označeni, tako da se pravzaprav ne morete izgubiti. Še en namig -- ker je cesta do Sviščakov \"uradna\", je zelo lepo opremljena s kilometrskimi oznakami, kar vam ves čas daje zelo jasno vedeti, da ste še vedno na pravi poti.

Že na poti do Sviščakov lahko ob cesti opazujete bogastvo travniških cvetlic; med njimi boste opazili tudi brstično lilijo. Po približno tridesetih minutah vožnje pridete do turističnega središča Sviščaki (1242 m nadmorske višine), v katerem sta poleg planinskega doma tudi smučišče in naselje počitniških hišic. Najbolje je, da tukaj parkirate in se peš odpravite po makadamski cesti proti Snežniku.

{{<figure src="M_7-1736_IMG.JPG" caption="Od Sviščakov proti Snežniku">}}

Pot proti Snežniku
------------------

Po dobrem kilometru makadamske ceste, ki najprej teče ob naselju vikendov, boste prišli do kapelice sv. Gabrijela, kjer planinska pot zavije desno in se dokončno odcepi od ceste. Tisti bolj zagrizeni vozniki boste kljub opozorilom, da vozite po gozdni cesti na lastno odgovornost, verjetno odpeljali do kapelice. Položna planinska pot ves čas teče po prijetni senci v gozdu -- idealno za lep sprehod.
 
{{<figure src="M_7-1737_IMG.JPG" caption="Kapelica sv. Gabrijela">}}

Po približno 15 minutah hoje boste spet prišli do ceste (še bolj vztrajni lahko svojega konjička pripeljete do sem), ki jo boste prečkali in nadaljevali po planinski poti proti Snežniku. 

Sedaj vas čaka naslednjih 45 minut hoje po gozdu. Pot je spet v glavnem senčna in položna, z nekaj krajšimi klanci. Da vam ne bo dolgčas, začnite opazovati cvetlice -- našli boste oblasti repuš, orlice, kresnice, prstaste kukavice, zeleno čmeriko, oman... 

{{<figure src="M_8-1893_IMG.JPG" caption="Čudovit kažipot ob koncu gozdne ceste">}}

Planinska pot se po rahlem spustu spet sreča s cesto (do tukaj lahko pripeljejo svoje bogastvo najbolj ortodoksni ljubitelji pločevine), in se nadaljuje po slabi, precej strmi makadamski cesti proti vrhu. Pred sabo boste ves čas videli poraščen vrh in razmišljali \"joj, še tako daleč je do vrha\" ... pa se boste motili -- vrh, ki ga boste videli, je Mali Snežnik, dobrih 100 metrov nižji od vašega cilja. Sence je tukaj konec, pot poteka med grmovjem, zato pa je veselje ljubiteljev rož toliko večje. Ob poti boste mimogrede opazili še nekaj kukavičevk (pegasto prstasto kukavico, kukovičnik), glavičasti repuš, planinski pelin ... , si jih ogledali in nadaljevali proti vrhu.

{{<figure src="M_8-1804_IMG.JPG" caption="Snežniški gozdovi">}}

Vzpon do vrha
-------------

Makadamska cesta se konča na začetku Botaničnega rezervata, kjer se nadaljuje planinska pot, v glavnem skalovita in zato malce zahtevnejša. Pot je vsekana v borovo grmičevje in videti je, da se planinci iz Ilirske Bistrice trudijo, da je dobro vzdrževana in lahko prehodna. Pogledi na čudovite rože se ponujajo kar sami od sebe -- videli boste turško lilijo, kranjsko lilijo (zlato jabolko), zlate pogačice in gorske glavince.

Proti vrhu postaja pot vse bolj skalnata, travniške rože zamenjajo planinske, med njimi travnolistna vrčica, spomladanski svišč in alpski ranjak. Bolj vztrajni boste našli celo murko, Clusijev svišč in planike.

{{<figure src="M_8-1831_IMG.JPG" caption="Pot proti vrhu">}} 

Napor in znoj, ki ga povzroči pot, sta bogato poplačana, ko pridete na vrh Snežnika (1796 m), od koder se odpre čudovit razgled na okoliške gozdove. Če imate srečo in se odpravite na Snežnik v idealnem vremenu boste lahko na severni strani videli celotne Julijske Alpe, večino Karavank in celotne Kamniške Alpe ter vse višje primorske hribe, od Nanosa in Vremščice do grebena Slavniškega pogorja. Proti jugu se s Snežnika odpira pogled na Učko, Kvarnerski zaliv in otoke v njem (Cres, Krk, Lošinj), v lepem vremenu pa boste opazili za Gorskim Kotarjem še greben Velebita.

{{<figure src="Razgled_Sever.jpg" caption="Pogled proti severu, od Nanosa na levi do Kamniških Alp na desni" caption-position="bottom">}}

{{<figure src="Razgled_jug.jpg" caption="Pogled proti jugu, na desni strani se vidita Kvarnerski zaliv in Učka" caption-position="bottom">}}

Po počitku pri planinskem domu se odpočijte na mehkih travnikih na vrhu Snežnika, nato pa si oglejte še kraško brezno, v katerem boste še v začetku julija našli sneg.

{{<figure src="M_8-1867_IMG.JPG" caption="Kraško brezno pod vrhom Snežnika">}}

Do Sviščakov se vrnete po isti poti po kateri ste prišli. Predlagam vam, da si vzamete čas in si ob vračanju z vrha Snežnika ogledate še razglede na severno stran (od planinske poti so oddaljeni le nekaj korakov, saj pot teče blizu skalnega grebena), lahko pa se odpravite še na Mali Snežnik (na razcepu pod vrhom Snežnika izberite pot proti Mašunu; ta vodi čez Mali Snežnik).

Zimski vzpon na Snežnik
-----------------------

Zimski vzpon na Snežnik je večinoma nezahteven, le v vetrovnih dneh vas lahko na vrhu pričaka pravi snežni vihar. Cesta do Sviščakov je navadno dobro splužena, od parkirišča na Sviščakih pa boste lahko makadamski cesti sledili le do zadnjih vikendov, kjer se začne gaz. Tu bodite malce bolj previdni, saj gaz ni vedno dobro vidna (nanjo vas opozori rumeno-rdeča puščica).

{{<figure src="Zima/M_6_0658.JPG">}}

Pot do vrha Snežnika je skoraj vedno zgažena, zagotovo pa ne boste imeli nobenih težav, če se boste na vrh odpravili nekaj dni po organiziranem vzponu na Snežnik, ki ga [Planinsko društvo Snežnik](http://www.planinskodrustvo-sneznik.si/) organizira vsako leto sredi marca.

{{<figure src="Zima/M_6_0684.JPG" caption="Odjuga že kaže zobe ">}}
