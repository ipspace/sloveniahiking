---
date: 2006-11-26 00:00:00+00:00
delta: 580
description: Po pobočjih Čavna se od Predmeje pa vsaj do Vitovelj vije položna, tu
  in tam zelo razgledna dobro uhojena pot, ki je ne boste našli na nobenem zemljevidu.
difflevel: 2
duration: 3
height: 1242
image:
- M_0_00616.JPG
- M_0_00613.JPG
- M_0_00617.JPG
- mapgps.jpg
- path_1.gif
- BosnarskaPot.jpg
lead: M_0_00616.JPG
map: 1
maplink: https://mapzs.projekti.si/poi/1062
multilead: M_0_00616.JPG
multipath: true
name: Caven/Srednja
nearby:
- /hikes/caven
- /hikes/orlovca
- /hikes/dolskimaj
- /hikes/malagora
- /hikes/kucelj
peak: 45.928964,13.852867
region: vipava
start: 45.937787,13.869216
title: Na Čaven po Srednječavenski poti
---
{{<figure src="M_0_00616.JPG">}}

Po pobočjih [Čavna](../) se od Predmeje pa vsaj do Vitovelj vije položna, tu in tam zelo razgledna dobro uhojena pot, ki je ne boste našli na nobenem zemljevidu. Domačini ji rečejo Srednječavenska (staro ime je Bošnarska) pot (razumljivo, saj je speljana prav sredi pobočja) in jo radi uporabijo za zanimiv vzpon do planinskega doma na Čavnu.

## Osnovni podatki

**Zahtevnost**
:   Delno neoznačena, občasno precej strma pot.

**Dostop**
:   Pot se začne v bližini kamnoloma ob cesti Ajdovščina--Predmeja.

**Dolžina**
:   Izhodišče--Dom na Čavnu (po poti iz Stomaža): 2 uri\
    Vrnitev: 45 minut\
    Skupaj: 3 ure

**Višinska razlika**
:   580 m

**Čas obiska**
:   Na pot se lahko odpravite v vseh letnih časih, le najhujši poletni vročini se izognite. Mokre steze s Čavna so lahko neprijetno spolzke in nevarne. Razgledi bodo seveda najlepši v lepem in jasnem vremenu s čistim ozračjem.

**Priporočam**
:   Pot je občasno strma -- dobra obutev in planinske palice zato ne bodo odveč.

**Zemljevid**
:   Goriška, izletniška karta 1 : 50.000

**Zahvala**
:   Po tej poti me je popeljala Elvica Velikonja s Predmeje.

Kratek opis poti
----------------

Pot se začne ob cesti Ajdovščina--Predmeja. Na začetku boste opazili lesene klopi in lesen kažipot proti Čavnu, na nasprotni strani ceste pa je manjše parkirišče. Če se boste proti Predmeji odpravili iz Ajdovščine, se boste ustavili dobrih 200 metrov za kamnolomom, če se boste spuščali s Predmeje, pa slabih 400 metrov za tretjim predorom.

Dobro uhojena široka pot, speljana po prijetno senčnem borovem gozdu, se začne hitro vzpenjati, nato pa se kmalu položi in vas popelje čez dve ali tri hudourniške grape (oglejte si, kako so včasih znali zlagati kamenje, da so zgradili pot) in pod previsnimi skalami. Tu in tam se že odpirajo prvi pogledi na vzhodni del Vipavske doline in Goro. Že kmalu boste naleteli na prvo (nemarkirano) pot, ki se v desno odcepi proti domu na Čavnu, nekaj minut za tem pa prečkali pot, ki je do tja speljana iz Lokavca. Lahko se odpravite po njej, vendar boste tako zamudili najlepše razglede.

Ko boste med drevesi pred seboj opazili prve znake melišč, se boste bližali najlepšemu delu poti. Gozd se konča, pot pa prečka melišče in vas popelje okoli prepadnih skal, s katerih se odpre čudovit razgled po vsej (Vipavski) Dolini in okoliških hribih. Žal vas kmalu spet obda gozd, steza se začne zlagoma spuščati in po približno 500 metrih seka markirano pot iz Stomaža. Odpravite se po njej in po petnajstih minutah sopihanja zaradi nemarno strmega vzpona vas bo pripeljala do travnikov na Mali gori. Tam lahko nadaljujete vzpon naravnost proti domu, dosti lepše pa je, če zavijete desno in poiščete nemarkirano stezico (kažipot *Pot po robu*), ki vas nad skalami, med katerimi ste hodili pred pol ure, pripelje do markirane poti iz Lokavca. Po tej se nato povzpnete do vrha.

{{<gallery>}}
{{<figure src="M_0_00613.JPG">}}
{{<figure src="M_0_00617.JPG">}}
{{</gallery>}}

Do izhodišča se vrnite po poti, ki vodi proti Lokavcu (pazite le, da se ne boste spustili predaleč -- med vzponom si dobro zapomnite, kakšno je križišče te poti s Srednječavensko), lahko pa se odpravite proti Predmeji (le da vas potem čaka dober kilometer hoje po asfaltu).

Bošnarska pot
-------------

Po objavi opisa izleta se je oglasil [Peter Podgornik](http://www.primorskestene.com/o-uredniku) in zapisal ...

> Pošiljam GPS sled in posnetek kod točno poteka Sredječavenska oziroma *Bošnarska* steza. Ime sem pobral pri svojih prednikih, kateri so jo pridno koristili kot lovci, gozdarji/logarji in lastniki parcel na južnem pobočju Čavenskega pogorja.
>
> Starejši lovci iz Vrtovina pravijo, da so Dolinci zmeraj uporabljali ime *Bošnarska steza*, medtem ko so ime *Srednječavenska* bolj uporabljali Gorjani. Ime naj bi izviralo iz časa Avstoogrske, bošnarji naj bi bili neke vrste čuvaji gozda (logarji?). Razlaga je zagotovo smiselna, saj steza poteka nekje na nekdanji spodnji meji gozda, nižje se je kosilo.

{{<figure src="BosnarskaPot.jpg" caption="">}}
