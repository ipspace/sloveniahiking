---
author: Milos_Kobe
date: 2005-01-16 00:00:00+00:00
delta: 250
description: Stegovnik je izrazit razgleden grebenski vrh med dolino Tržiške Bistrice
  in dolino Kokre.
dirty: true
duration: 3
height: 1692
image:
- M_00004.jpg
- M_00003.jpg
- M_00001.jpg
- M_00002.jpg
- M_00005.jpg
- M_00006.jpg
- StegovnikKarta.jpg
lead: M_00004.jpg
maplink: https://mapzs.projekti.si/poi/773
name: Stegovnik
nearby:
- kozjivrh
- svjakob_preddvor
- baba
peak: 46.395233,14.419961
photo_author: Milos_Kobe
region: karavanke
title: Stegovnik
x: 455
y: 139
---
{{<figure src="M_00004.jpg">}} Stegovnik je izrazit grebenski vrh med dolino Tržiške Bistrice in dolino Kokre. Kljub svoji višini in na pogled prepadnimi ostenji je sorazmerno lahko dostopen, zlasti ker se lahko precej visoko pripeljemo po gozdnih cestah iz Medvodja v dolini Tržiške Bistrice, nato pa imamo še uro in pol vzpona na vrh Stegovnika. Razgled z njega je izreden in poplača napor zadnje strmine vzpona.

 

### Osnovni podatki

**Zahtevnost**
:   Markirana, le mestoma malo zahtevnejša, pri koncu strma pot.

**Dostop**
:   Na Stegovnik se bomo odpravili iz doline Tržiške Bistrice.

**Dolžina**
:   Od parkirišča na vrh uro in pol, nazaj eno uro, s počitkom vred skupaj približno 3 ure (dobro trenirani uro manj).

**Višina**
:   1692 m (severovzhodni vrh), 1684 m (jugozahodni vrh)

**Višinska razlika**
:   približno 250 m, poleg tega še ca 3 km dostopa po skoraj enaki nadmorski višini

**Čas obiska**
:   Bolj priporočljiv obisk je v suhem in lepem vremenu, v zimskih razmerah ni zanesljivo, če je cesta splužena in pot pregažena, čeprav je nad bližnjo planino Javornik tudi smučišče.

**Priporočam**
:   Običajna planinska oprema, gorski čevlji in palice niso odveč. Cesta je gozdna in včasih hudourno razrita, voziti je treba počasi.

**Karta**
:   Storžič in Košuta, planinska karta 1 : 25.000\
    Karavanke, osrednji del, 1 : 50.000, PZS

**Avtor**
:   Opis izleta in fotografije je prispeval gospod Miloš Kobe.

Kratek opis poti
----------------

Na Stegovnik se lahko odpravimo peš po nemarkirani poti iz Medvodja mimo Stegovniškega slapa in lovske koče do vznožja Malega Javornika ali pa od Kanonirja ob cesti na Jezersko mimo Močnikove planine (markirana pot), ki pripelje na Stegovnik z severovzhoda. Kot najkrajšo pa priporočam naslednjo pot, ki jo v velikem delu lahko prevozimo z avtom.

Magistralno cesto proti Ljubelju zapustite na izvozu Tržič, na prvem križišču zavijete desno navzdol proti centru Tržiča. V Tržiču sledite kažipotom za Jelendol in se odpeljete po cesti skozi Dolino in Jelendol po dolini Tržiške Bistrice. Malo pred Medvodjem zavijete desno preko mostiča čez Bistrico po gozdni cesti v hrib. Med vzponom po njej pazite na križišča: na prvem križišču zavijete levo, na naslednjem desno in kmalu nato (skoraj do planine Vetrh) še ostro levo. Zdaj vas čaka še približno 3 kilometre vožnje do križišča na lepi jasi, od koder je desno še kak kilometer do Doma na planini Javornik (vrh Velikega Javornika je tudi vreden obiska).

{{<figure src="M_00003.jpg">}}\
Naravni preduh {{<figure src="M_00001.jpg">}}\
Dobrča in Julijske Alpe {{<figure src="M_00002.jpg">}}\
Pogled na Medvodje {{<figure src="M_00005.jpg">}}\
Vzhodna Košuta in Obir {{<figure src="M_00006.jpg">}}\
Zahodne Kamniške Alpe

Na tem križišču na jasi pustimo avto in se odpravimo peš levo, sledeč markacijam po gozdni stezi, proti Stegovniku, ki ga kmalu zagledamo kot kopasto gmoto skalovja. Po markirani stezi pridemo do njegovega vznožja, kjer moramo skozi naravni preduh. V njem so nameščene varovalne jeklenice in lestev, vendar je pot kratka in ni izpostavljena. Za preduhom se nato steza strmo vzpenja v ključih na jugozahodni vrh Stegovnika. Po grebenu gremo lahko potem še na severovzhodni vrh, ki pa je le 8 m višji in ima prav takšen čudovit razgled.

{{<figure src="StegovnikKarta.jpg" caption="Stegovnik z okolico">}}

 
