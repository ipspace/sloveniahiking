---
date: 2010-11-24 00:00:00+00:00
delta: 280
description: Z vrha nad Trebnjim boste imeli lep razgled na dolino Temenice in Mirne
  ter na dolenjsko hribovje, vse do Kuma.
duration: 2
height: 581
lead: M_6-3650_IMG.JPG
maplink: https://mapzs.projekti.si/poi/3949
name: TrebnjiVrh
nearby:
- /hikes/brunk
peak: 45.893362,15.003060
region: dolenjska
title: Trebnji vrh
---
{{<figure src="M_6-3650_IMG.JPG" caption="Vrhtrebnje">}}

Dolino ponikalnice Temenice, v kateri leži Trebnje, ločuje na njenem južnem robu od Suhe krajine hribovje, katerega najvišji vrh (Trebnji vrh) je priljubljena izletniška točka. Zaraščen je z gozdom in zato izletniku ne ponuja posebnega razgleda, se pa zato le nekaj metrov pod njim, iz vasice Vrhtrebnje, odpre čudovit pogled na dolini Temenice in Mirne ter na okoliške hribe, vse tja do Kuma.

## Osnovni podatki

**Zahtevnost**
:   Odlično označena, na trenutke presenetljivo strma pot.

**Dostop**
:   Na Trebnji vrh pridemo po poti, ki se začne pri Trebanjskem gradu, tik poleg hitre ceste Ljubljana--Novo mesto.

**Dolžina**
:   Grad--Trebnji vrh: 1 ura\
    Vrnitev: 30--45 minut\
    Skupaj: 2 uri

**Višina**
:   Dom na Vrhtrebnjem: 540 m\
    Trebnji vrh: 581 m

**Višinska razlika**
:   Grad--Trebnji vrh: 280 m

**Čas obiska**
:   Na ta izlet se lahko podate skoraj v vsakem letnem času, izogibajte se le dni po obilnem deževju, saj vam bo po vsej poti precej drselo. Priporočljiv pa je seveda izlet v lepem in jasnem vremenu s čistim ozračjem.

**Priporočam**
:   Pot je občasno strma in precej spolzka -- dobra obutev je obvezna, planinske palice ne bodo odveč. Če se boste spustili v eno od jam, se oblecite tako, da vam obleke ne bo škoda, saj boste čisto blatni.

**Karta**
:   Dolenjska, Gorjanci, Kočevski Rog 1 : 50.000, PZS 1996

Trebnje
-------


Izlet na Trebnji vrh začnete v Trebnjem, na bencinski črpalki (ali motelu) ob glavni cesti Ljubljana--Novo mesto. Med tednom se lahko z avtom pripeljete do trebanjskega gradu, konec tedna pa priporočam parkiranje na parkirišču ob bencinski črpalki.

Pot se začne pri vhodu v grad, kjer vas pozdravi informativna tabla, ki opisuje Baragovo pot -- krožno pot po hribih južno od Trebnjega. Na našem izletu bomo prehodili le njen prvi del -- planinska pot se od gradu (ki je bil nekoč Baragova last) do Trebnjega vrha ujema z Baragovo.

Le nekaj metrov više vas pozdravi še ena tabla, ki opisuje gozdno učno pot skozi Bukovje (pobočje, čez katero se bomo povzpeli na Trebnji vrh). Tudi ta pot se deloma ujema s planinsko potjo, večkrat pa se od nje loči, prvič že takoj na začetku, ko planinska pot na začetku gozda zavije desno v hrib, gozdna učna pot pa levo proti prvemu hrastu.

{{<gallery>}}
{{<figure src="M_6-3613_IMG.JPG" caption="Višinski profil Baragove poti in podatki o gradu">}}
{{<figure src="M_6-3612_IMG.JPG" caption="Zemljevid Baragove poti">}}
{{<figure src="M_6-3614_IMG.JPG" caption="Začetek gozdne učne poti">}}
{{<figure src="M_6-3616_IMG.JPG" caption="Ob učni poti">}}
{{</gallery>}}

Vzpon po Bukovju
----------------

Planinska pot se v začetku zložno vzpenja po mešanem gozdu. Ker je Bukovje prepredeno s potmi, morate dobro paziti na sicer zelo pogoste markacije, ki jih občasno spremljajo še markacije Baragove poti. Počasi se ob poti pojavlja vse več skal in pot postaja vedno bolj strma, dokler se naenkrat ne znajdemo pred skalnim robom.

Pot vas najprej vodi desno ob skalah do Male jame, ki si jo lahko ogledate, le če ste se pripravljeni splaziti vanjo po dokaj blatnih tleh, nato pa naenkrat ostanete brez markacij. Pogled na zemljevid hitro pokaže, da bo verjetno treba zaviti malce v levo ob skalnem robu, in res se že po nekaj deset metrih spet pokažejo markacije, ki vas pripeljejo do naslednje kraške jame -- Velike jame.

Vhod v Veliko jamo je precej večji od vhoda v Malo jamo in vam omogoča, da se spustite vanjo brez posebnih težav. Seveda po prvih nekaj metrih potrebujete baterijsko svetilko, saj rov zavije v desno v popolno temo.

Potem ko si ogledate kraški jami, je čas za nadaljevanje poti. Ta se najprej strmo vzpenja čez skale, nato pa se pridruži gozdni cesti, ki jo kmalu spet zapusti in zavije levo v hrib.

**Pozor:** Tu bodite zelo pozorni na markacije, drugače boste ta odcep zgrešili in nadaljevali izlet po napačni poti, na kateri se še vedno najde kakšna zelo stara markacija.

Od tega odcepa do prvih hiš na Vrhtrebnjem je le še 15 minut hoje.

{{<gallery>}}{{<figure src="M_6-3618_IMG.JPG">}}
{{<figure src="M_6-3620_IMG.JPG">}}
{{<figure src="M_6-3622_IMG.JPG" caption="Mala jama">}}
{{<figure src="M_6-3628_IMG.JPG" caption="Velika jama">}}
{{<figure src="M_6-3630_IMG.JPG" caption="Pot nad Veliko jamo">}}
{{<figure src="M_6-3631_IMG.JPG">}}
{{</gallery>}}

Trebnji vrh in Vrhtrebnje
-------------------------

Po slabi uri hoje od izhodišča nas planinska pot pripelje do prvih hiš na Vrhtrebnjem -- gručasti vasici tik pod Trebnjim vrhom. Že pri teh hišah vas čaka lep razgled v dolino, ob le nekaj deset metrov oddaljenem Domu na Vrhtrebnjem pa se vam odpre čudovit razgled na dolino Temenice in okoliške dolenjske hribe. Na travnikih okoli doma boste še sredi jeseni našli nekatere najbolj vztrajne rože -- glavince, primožke, jajčarje in popone.

{{<figure src="Razgled_Dom.jpg" caption="Pogled proti dolinama Temenice in Mirne" caption-position="bottom">}}

Od Doma na Vrhtrebnjem lahko nadaljujete pot proti središču vasi po asfaltni cesti, lahko pa se sprehodite še mimo Trebnjega vrha. V tem primeru morate prečkati asfaltno cesto in se naslednjih nekaj sto metrov v celoti zanesti na svoj orientacijski občutek -- markacij na tem delčku poti ni (zgubiti pa se tudi skoraj ne morete). Po nekaj minutah hoje boste prišli do Trebnjega vrha, kjer vas čaka vpisna knjiga, zaradi pomanjkanja razgleda pa se boste verjetno hitro vrnili na Vrhtrebnje.

Predlagam, da z vrha uberete drugo pot (markirano), ki vas mimo lovskega doma privede v središče vasi k cerkvici sv. Jakoba. Ob tej poti vas bo pozdravilo tudi obeležje 15. poldnevnika -- če boste stali ob njem, bo vaš lokalni čas natančno enak srednjeevropskemu času. Ob cerkvi sv. Jakoba se od asfaltne ceste odcepi Baragova pot, po kateri lahko nadaljujete izlet proti Šahovcu in Dobrniču, lahko pa se seveda odločite za vrnitev v Trebnje.

{{<gallery>}}
{{<figure src="M_6-3648_IMG.JPG">}}
{{<figure src="M_6-3652_IMG.JPG" caption="15. poldnevnik">}} {{<figure src="M_6-3654_IMG.JPG" caption="Cerkev sv. Jakoba na Vrhtrebnjem">}}
{{</gallery>}}

Vrnitev v Trebnje
-----------------

V Trebnje se lahko vrnete po poti, po kateri ste prišli, lahko pa spet preizkušate svoje orientacijske sposobnosti. Iz središča Vrhtrebnjega vodi v dolino še ena pot, na zemljevidu sicer označena kot markirana, v resnici pa popolnoma neoznačena.

Do te poti boste prišli tako, da se boste od cerkve sv. Jakoba spustili mimo kapelice do razpotja v vasi. Na razpotju zavijete desno (asfaltna cesta v dolino zavije levo), nato pa se držite poti, ki rahlo zavija v levo in konča na dvorišču kmetije. Od tod se desno odcepi kolovoz proti gozdu. Kolovoz se kmalu spremeni v gozdno pot, na kateri vas po kakšnih sto metrih na razcepu puščice usmerijo levo navzdol na precej zapuščeno pot, ki se enakomerno spušča ob pobočju Bukovja proti dolini. Pot prečka čistino, čez katero teče daljnovod, in vas v manj kot pol ure pripelje do skalnega roba pri Mali jami. Tam zavije levo v dolino, vi pa poiščite markacije in se po planinski poti vrnite do izhodišča.

{{<figure src="M_6-3656_IMG.JPG" caption="Kapelica na Vrhtrebnjem">}}
