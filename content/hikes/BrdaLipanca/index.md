---
date: 2006-06-25 00:00:00+00:00
delta: 590
description: Če Tine Mihelič v svojem vodniku po Julijskih Alpah zapiše, da je razgled
  z Brd lepši kot z bližnje Debele peči, je že to zadosten razlog za obisk tega kopastega
  dvatisočaka.
duration: 3
height: 2008
image:
- M_1_0167.JPG
- M_1_0128.JPG
- M_1_0124.JPG
- M_1_0143.JPG
- M_1_0139.jpg
- M_1_0146.JPG
- M_1_0145.jpg
- M_130003.JPG
- mapgps.jpg
- path_1.gif
lead: M_1_0167.JPG
map: 1
maplink: https://mapzs.projekti.si/poi/142
name: BrdaLipanca
nearby:
- lipanskivrh
- debelapec
- lipanca
- visevnik
- malidraskivrh
peak: 46.385040,13.925494
region: julian-alps
start: 46.374746,13.941008
title: Brda nad Lipanco
x: 418
y: 138
---
{{<figure src="M_1_0167.JPG">}}

Večina planincev, ki v karavanah romajo na Debelo peč, nameni Brdom nad Lipanco komaj kakšen pogled. Precej raje jih imajo turni smučarji, saj so južna travnata pobočja zanje idealna. A če Tine Mihelič v svojem vodniku po Julijskih Alpah zapiše, da je razgled z Brd lepši kot z Debele peči, je že to zadosten razlog za obisk tega kopastega dvatisočaka, da zlatorumenih macesnov, ki v oktobru okrasijo njegova pobočja, niti ne omenjam.

### Osnovni podatki

**Zahtevnost**
:   Večinoma markirana, občasno precej strma pot.

**Dostop**
:   Na Brda se povzpnete s planine Lipanca nad Pokljuko.

**Dolžina**
:   Lipanca--Brda: 1 ura\
    Vrnitev: 45 minut\
    Skupaj: 2 uri\
    Skupaj z dostopom do Lipance: 3 do 6 ur

**Višina**
:   2008 m

**Višinska razlika**
:   Z Lipance: 385 m\
    Od Medvedove konte: 590 m

**Čas obiska**
:   Na izlet se lahko odpravite v vseh letnih časih. Pozimi pot na Brda verjetno ne bo zgažena (tako kot na Debelo peč), zato boste vzpon lahko opravili le s smučmi ali krpljami.

**Priporočam**
:   Pot je občasno strma -- dobra obutev in planinske palice zato ne bodo odveč.

**Zemljevid**
:   Julijske Alpe, vzhodni del, planinska karta 1 : 50.000

Kratek opis poti
----------------

Z Lipance se odpravite po stezi, ki pelje proti Debeli peči. Za prvim strmim vzponom čez skalni rob vas kažipot usmeri levo na Lipanska vrata. Vzpon nadaljujete po lepi stezici, ki se po zgornjih travnikih Lipance med redkimi macesni, ruševjem, slečem in vresjem zlagoma vzpenja proti grebenu, dokler se ne zaleti v strma pobočja Brd.

{{<gallery>}}
{{<figure src="M_1_0128.JPG" caption="Macesni ob poti">}} {{<figure src="M_1_0124.JPG" caption="Pogled na Lipanco">}}
{{<figure src="M_1_0139.jpg" caption="Jesenski macesni">}}
{{</gallery>}} 

Občasno komajda vidna pot se vzpne strmo po travniku do steze, ki vodi z Debele peči pod vrhom Brd proti Lipanskim vratom. Na njej zavijete desno proti vrhu, ki ga vidite naravnost pred seboj. Po krajšem položnem prečenju zavijete levo navzgor. Steze v začetku praktično ni, nato pa se pokaže ozka stezica, ki vas po drobnem pesku, kakršnega bi bili veseli v vsakem parku, po travniku med skalami popelje do grebena, od koder se odpre pohodnikom nad Lipanco dobro znani pogled na Triglav. Grebenu sledite v desno do vrha, kjer se odpre še pogled na vzhod, na sosednjo Debelo peč in Karavanke ter Kamniško-Savinjske Alpe v ozadju.

{{<gallery>}}
{{<figure src="M_1_0143.JPG" caption="Pogled na Triglav">}}{{<figure src="M_1_0146.JPG" caption="Lipanski vrh in Mrežce">}}
{{<figure src="M_1_0145.jpg" caption="Debela peč">}}
{{<figure src="M_130003.JPG" caption="Zimski užitki">}}
{{</gallery>}} 

Do Lipance se lahko vrnete po drugi poti, ki se z vrha Brd desno od ruševja spušča  proti vzhodu (v smeri Debele peči). Ko vam na grebenu ruševje popolnoma zapre pot, se mu izognete desno po zelo skalnatem travniku (tam se pojavijo ostanki markacij). Travnik postaja vse bolj skalnat, dokler se na koncu ne spuščate po grušču proti markirani poti, ki ste jo zapustili pred vzponom na vrh (izgubiti se ne morete, saj je pot ves čas pod vami).

Na markirani poti zavijete levo proti Debeli peči in se zložno spustite do sedla med Brdi in Okrogležem. Od tam si še enkrat oglejte Triglav onstran Krme, nato pa se po precej strmem pobočju spustite desno proti Lipanci.
