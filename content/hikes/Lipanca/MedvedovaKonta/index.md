---
date: 1900-01-01 00:00:00+00:00
delta: 220
description: Najkrajša pot na Lipanco vodi iz Medvedove konte – do Blejske koče je
  od parkirišča le 30 minut vzpona.
duration: 1
height: 1630
lead: M_9-5979_IMG.JPG
map: 1
maplink: https://mapzs.projekti.si/poi/32992
multilead: M_9-5979_IMG.JPG
multipath: true
name: Lipanca/MedvedovaKonta
nearby:
- lipanca
- brdalipanca
- lipanskivrh
- debelapec
- visevnik
peak: 46.375630,13.927670
region: julian-alps
start: 46.374746,13.941008
title: Lipanca iz Medvedove konte
---
{{<figure src="M_9-5979_IMG.JPG">}}

Najkrajša pot na [Lipanco](../) vodi iz Medvedove konte -- do Blejske koče je od parkirišča le 30 minut vzpona. To pot priporočam planincem, ki se odločajo za vzpon na enega od vrhov v grebenu nad Lipanco, pa tudi tistim, ki bi radi občutili »duha planin« s čim manj truda. Vsem drugim bi priporočal vzpon z [Rudnega polja](../rudnopolje) ali čez planino [Javornik](../javornik), saj ob vzponu iz Medvedove konte zamudite enega od čarov hoje na Lipanco -- razgiban sprehod po pokljuških gozdovih.

### Osnovni podatki

**Zahtevnost**
:   Markirana, občasno strma pot.

**Dostop**
:   Na Lipanco se bomo odpravili iz Medvedove konte na Pokljuki, od koder z Mrzlega Studenca vodi gozdna cesta.

**Dolžina**
:   Parkirišče--Lipanca: 30 minut\
    Vrnitev: 20 minut\
    Skupaj: 1 ura

**Višina**
:   1630 m

**Višinska razlika**
:   220 m

**Čas obiska**
:   Na pot se lahko odpravite skoraj v vseh letnih časih -- celo pozimi je večina poti do Lipance pregaženih.

**Priporočam**
:   Pot je občasno strma -- dobra obutev in planinske palice ne bodo odveč, niso pa nujne.

**Karta**
:   Julijske Alpe, vzhodni del, 1 : 50.000, PZS

Dostop
------

Pot na Lipanco bomo začeli v Medvedovi konti, do koder nas pripelje gozdna cesta z Mrzlega Studenca na Pokljuki (glej tudi stran Kako na Pokljuko).

Če se boste pripeljali z Bleda ali skozi Gorjušo, se boste na vrhu klanca znašli točno pri Mrzlem Studencu. Tam sledite oznakam za Blejsko kočo in zavijete desno na makadam, ki se začne skozi smrekove gozdove počasi vzpenjati čez Pokljuko, najprej mimo planine Kranjska dolina, nato mimo lovske koče. Na poti vas čakajo trije odcepi (na prvem zavijete desno, na ostalih dveh levo), ki so lepo označeni, tako da se izgubiti skoraj ne morete.

Po dobrih šestih kilometrih vožnje po gozdnih cestah (moj števec se je ustavil pri 6,2 km) se pripeljete do parkirišča, kjer se gozdna cesta spremeni v težko prevozen kolovoz. Tu pustite avto in po kolovozu začnete slediti markacijam proti Lipanci.

Kolovoz, po katerem hodite, se ves čas precej strmo vzpenja, večinoma po prijetni senci, le tu in tam se kakemu sončnemu žarku uspe prebiti skozi nekoliko redkeje rastoče veje.

{{<gallery>}}
{{<figure src="M_9-5959_IMG.JPG" caption="Začetek poti">}} {{<figure src="M_9-5968_IMG.JPG" caption="Zadnji vzpon">}}
{{</gallery>}}

Po slabih 20 minutah vzpona se vam z leve priključi pot, ki prihaja s planine Javornik. Od prvih travnikov na Lipanci vas loči le še krajši vzpon, po nekaj minutah hoje med travniki pa vas bo pot pripeljala do Blejske koče.

Pred zadnjim ovinkom se desno navzgor po travniku odcepi strma ozka stezica, po kateri boste prav tako prišli do Blejske koče -- ta sprehod priporočam predvsem ljubiteljem rož.

