---
date: 2004-02-01 00:00:00+00:00
delta: 380
description: Ena najdaljših markiranih poti s Pokljuke na Lipanco teče iz Rudne doline
  skozi goste smrekove gozdove in čez planino Javornik.
difflevel: 2
duration: 4
height: 1630
lead: M_1_0120.JPG
map: 1
maplink: https://mapzs.projekti.si/path/31515
multilead: M_1_0120.JPG
multipath: true
name: Lipanca/Javornik
nearby:
- /biking/klekalp
- /biking/zajamniki
- /hikes/lipanca
- /hikes/uskovnica
- /hikes/visevnik
peak: 46.375630,13.927670
region: julian-alps
start: 46.341596,13.961097
title: Lipanca iz Rudne doline
---
{{<figure src="M_1_0120.JPG">}}

Ena najdaljših markiranih poti s Pokljuke na [Lipanco](../) teče iz Rudne doline čez planino Javornik. Ta pot je idealna, če iščete daljše položne sprehode po pokljuških gozdovih; s planine Javornik se odpre tudi lep razgled na ves greben nad Lipanco, od Viševnika do Debele peči. Poleti bodo v izletu najbolj uživali otroci, saj jih bodo ob poti do planine Javornik obilno obdarovale borovnice in jagode. Sredi poletja se bo družinski izlet zato verjetno končal precej pred Lipanco; nam je navadno uspelo priti le do planine Javornik.

### Osnovni podatki

**Zahtevnost**
:   Odlično označena položna pot, ki postane nekoliko bolj strma le v zadnjem delu.

**Dostop**
:   Na Lipanco se bomo odpravili iz Rudne doline, od križišča, kjer se od ceste proti Rudnemu polju odcepi cesta proti Šport hotelu.

**Dolžina**
:   Rudna dolina--Lipanca: 2 uri\
    Vrnitev: 1 ura 30 minut\
    Skupaj: 4 ure

**Višina**
:   1630 m

**Višinska razlika**
:   380 m

**Čas obiska**
:   Na izlet se lahko odpravite v vseh letnih časih. Pozno pomladi vas bodo pozdravile pomladanske rože, poleti boste nabirali jagode in borovnice, jeseni boste med iskanjem gob uživali v razgledih na okoliške dvatisočake in občudovali macesne, pozimi pa vas bodo zimske markacije tudi v visokem snegu varno popeljale do Lipance.

**Priporočam**
:   Za ta izlet ne potrebujete planinske opreme, dobra obutev in palice pa seveda niso nikoli odveč.

**Karta**
:   Julijske Alpe, vzhodni del, planinska karta 1 : 50.000, PZS

Po smrekovih gozdovih čez planino Javornik
------------------------------------------

Izlet na Lipanco bomo začeli ob glavni cesti, ki teče od Mrzlega studenca čez Rudno dolino do Rudnega polja (dostop do Pokljuke je opisan na strani Kako na Pokljuko). Dva kilometra za Mrzlim studencem se z glavne ceste v levo odcepi cesta proti Šport hotelu, le dobrih sto metrov za tem pa v desno gozdna cesta, ob kateri nas kažipot že usmerja proti Blejski koči na Lipanci. Če ste se na izlet odpravili sredi tedna ali zunaj turistične sezone, boste lahko parkirali ob začetku gozdne ceste, če boste tam naleteli na gnečo, se vrnite do parkirišča ob odcepu ceste proti Šport hotelu, v najslabšem primeru lahko parkirate pred Šport hotelom, nikar pa ne posnemajte lenuhov, ki se z avtomobili vozijo po gozdni cesti tudi več kot kilometer daleč v notranjost gozdov.

{{<gallery>}}
{{<figure src="M_6-2684_IMG.JPG">}}
{{<figure src="M_7-2703_IMG.JPG">}}
{{</gallery>}}

V začetku nas markacije vodijo po široki položni gozdni cesti, speljani sredi mogočnih pokljuških gozdov. Občasen rahel vzpon le popestri hojo, ki bo zelo prijetna tudi za manjše otroke. Po dobrem kilometru in pol se na koncu pokljuške planote gozdna cesta zoži v kolovoz; najhujše lenuhe tudi tukaj čaka parkirišče, nato pa se začne kratek, a bolj strm vzpon proti planini Javornik. Na vrhu vzpona se kolovoz prevesi in krajši spust nas pripelje na rob travnikov, od koder se odpre čudovit pogled na dvatisočake pred nami (od Viševnika na levi do Debele peči na desni), nad katerimi se blešči Triglav. Pot nadaljujemo naravnost čez planino (poleti lahko ob njej občudujemo volnatoglavi osat), na drugi strani planine pa se kolovoz spet priključi gozdni cesti, ki nas po nekaj metrih pripelje na cesto, po kateri se lahko pripeljemo z Mrzlega studenca ali z Rudnega polja.

{{<gallery>}} 
{{<figure src="M_1_0118.JPG" >}} {{<figure src="M_1_0120.JPG">}}
{{</gallery>}}


{{<note info>}}Če si želite pot na Lipanco skrajšati, lahko avto pustite tudi tukaj. Na parkirišče boste najlaže prišli tako, da se z Mrzlega studenca odpravite proti Medvedovi konti, nato pa na enem od prvih razcepov zavijete levo namesto desno (sledite kažipotu proti planini Javornik).{{</note>}}

Po prečkanju gozdne ceste (na travnikih okoli nje poleti raste navzkrižnolistni svišč) nadaljujemo hojo po kolovozu, ki se zlagoma vzpenja, postaja vedno bolj skalnat, gozd okoli nas pa se počasi redči. Po približno desetih minutah vzpona pridemo na skorajda peščena tla, nato pa postane pot bolj strma, saj smo se mimo Medvedovca počasi približali strmim pobočjem pod Lipanco. 

{{<figure src="M_7-2768_IMG.JPG" caption="Gozdovi pod Lipanco">}}

Na drevesih visoko nad seboj boste verjetno opazili zanimive trikotničke -- zimske markacije, ki dajo slutiti koliko, snega zapade na Pokljuki v zimah z obilnim snegom. Po minuti ali dveh vzpona spet prečkamo gozdno cesto in se začnemo vzpenjati po dobro uhojeni stezi. Kmalu se nam z leve pridruži pot, ki vodi na Lipanco od spomenika ob gozdni cesti, nato pa se začnemo v dolgih vijugah vzpenjati po strmem pobočju. Čez nekaj minut se naša steza priključi kolovozu, ki vodi na Lipanco iz Medvedove konte; od koče na Lipanci nas loči le še dobrih 15 minut vzpona.
