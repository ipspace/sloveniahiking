---
date: 2003-06-22 00:00:00+00:00
delta: 310
description: Pot z Rudnega polja vas bo popeljala po senčnih smrekovih gozdovih in
  sončnih travnikih nad Pokljuko do Blejske koče na Lipanci.
duration: 3
height: 1630
lead: M_9-5930_IMG.JPG
map: 1
maplink: https://mapzs.projekti.si/path/31514
multilead: M_9-5930_IMG.JPG
multipath: true
name: Lipanca/RudnoPolje
peak: 46.375630,13.927670
region: julian-alps
start: 46.345450,13.923233
title: Lipanca z Rudnega polja
---
Pot z Rudnega polja na [Lipanco](../) je skoraj idealen družinski izlet -- začne se kot položen sprehod po mogočnih pokljuških smrekovih gozdovih, se nadaljuje z rahlim vzponom na robu pokljuške planote, postane nekoliko bolj razgibana in se konča na precej strmih travnikih pod Lipanco, od koder končno pridemo do Blejske koče. Bolj utrjeni planinci boste za pot potrebovali približno uro in pol, če boste s seboj vzeli otroke, pa bo verjetno treba nekoliko več časa, še posebej če se boste na pot odpravili v avgustu, ko so pokljuški gozdovi polni jagod in borovnic.

## Osnovni podatki

**Zahtevnost**
:   Odlično označena, prijetno razgibana pot s kratkimi nekoliko bolj strmimi vzponi.

**Dostop**
:   Na Lipanco se bomo odpravili z Rudnegapolja, ki je bolj znano kot prizorišče tekmovanj v smučarskih tekih.

**Dolžina**
:   Rudnopolje--Lipanca: 1 ura 30 minut\
    Vrnitev: 1 ura 15 minut\
    Skupaj: 3 ure

**Višina**
:   1630 m

**Višinska razlika**
:   310 m

**Čas obiska**
:   Na pot se lahko odpravite kadarkoli, tudi v najhujši poletni vročini vas bo večinoma varoval gozd. Mnogo poti po Pokljuki je pregaženih tudi pozimi.

**Priporočam**
:   Načelno bi se lahko na Lipanco povzpeli tudi v športnih copatih, vendar bi zaradi skalnate poti vseeno priporočal planinsko obutev.

**Karta**
:   Julijske Alpe, vzhodni del, PZS, 1 : 50.000

Po pokljuških gozdovih
----------------------

Na Lipanco se bomo povzpeli z Rudnega polja, do koder se boste pripeljali po asfaltni cesti čez Pokljuko (glej tudi stran Kako na Pokljuko). Tik za vojašnico vas na levi strani čaka parkirišče, kjer lahko pustite avto. Pot začnete po makadamski cesti mimo vojašnice, ki vas po nekaj minutah prijetne hoje skozi gozd pripelje do lovske koče in smučišča.

Markacij na začetku poti še ni, edini kažipot pa vas s parkirišča mimo vojašnice pošilja na Triglav.

Mimo spodnje vlečnice na smučišču se lahko odpravite po makadamski cesti (na prvem razcepu boste že opazili kažipot proti Blejski koči, ki vas usmeri desno), lahko pa se povzpnete kar ob robu smučišča in si tako malce skrajšate pot, ki jo nadaljujete po gozdni cesti. Po približno 750 metrih hoje vas bo gozdna cesta pripeljala do peskokopa, za njim pa vas bo kažipot usmeril na kolovoz, ki zavije levo v gozd.

{{<gallery>}} 
{{<figure src="M_9-5942_IMG.JPG">}}
{{<figure src="M_9-5941_IMG.JPG">}}
{{<figure src="M_9-5940_IMG.JPG">}}
{{</gallery>}} 

Precej zapuščen, a dobro označen kolovoz se začne položno vzpenjati skozi skorajda temačen smrekov gozd (v poletnih mesecih bo senca še kako dobrodošla), že kmalu pa se planinska pot odcepi desno s kolovoza. Malce pred odcepom vas čaka tudi prva rekreacijska prepreka -- čez pot leži več smrek, ki se jim ni uspelo upreti neurjem.

Krajši sprehod po prijetno razgibani pešpoti nas pripelje do roba Pokljuške planote -- kar naenkrat se položna pot začne vedno bolj strmo dvigovati, vse do krajšega strmega vzpona, ki se zaključi na gozdni cesti; prečkamo jo in nadaljujemo pot po pobočjo nad cesto.

Vzpon do Lipance
----------------

Nad gozdno cesto se pešpot spet zravna in postane še nekoliko bolj razgibana -- krajšim ravnim delom navadno sledi nekaj metrov vzpona in spusta, posamezne skale, posejane ob poti, pa še dodatno poskrbijo za njeno pestrost. Kljub temu da smo že zapustili planoto, še vedno hodimo po gostem smrekovem gozdu, ki se šele po dvajsetih minutah začne počasi redčiti -- bližamo se travnikom na Lipanci.

S čedalje redkejšim gozdom postaja pot zlagoma bolj strma -- čaka nas še zadnji vzpon po vedno bolj odprtih travnikih na robu planine. Ljubitelji rož, ki so v gozdovih opazili vetrnice, vijolice in zajčje deteljice, bodo tu našli že prve pogačice in orlice, cvetove planinskega srobota pa tudi ostanke zadnjih telohov. Pot čez travnike postaja vse bolj odprta in sončna (na takšnih mestih se zlagoma pojavijo čmerike), kmalu se nam z leve pridruži pot z Viševnika, že čez nekaj minut hoje pa boste pod seboj zagledali Blejsko kočo -- le še nekaj metrov spusta vas loči od zasluženega počitka in okrepčila.

{{<gallery>}} 
{{<figure src="M_9-5934_IMG.JPG">}}
{{<figure src="M_9-5935_IMG.JPG">}}
{{<figure src="M_9-5930_IMG.JPG">}}
{{</gallery>}}

Na Rudno polje se je najbolje vrniti po poti, po kateri ste se povzpeli, lahko pa se odločite za dodatno popestritev izleta -- z Lipance lahko nadaljujete pot na vrhove v grebenu nad njo. Najkrajši, a precej strm, bo vzpon na [Lipanski vrh](../lipanskivrh), nekoliko daljši in bolj položen na [Debelo peč](../debelapec), najbolj zahtevni pa se lahko vrnete na Rudno polje čez [Viševnik](../visevnik). 

{{<figure src="Lipanca.jpg" caption="Lipanca, levo v ozadju Lipanski vrh">}}

 
