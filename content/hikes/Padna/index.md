---
date: '2006-12-17T00:00:00'
delta: 360
description: Le nekaj kilometrov vzhodno od Piranskega zaliva se v slovenski Istri
  dviguje močno razbrazdano Šavrinsko gričevje, bogato z rekami in potočki, ki so
  v flišna tla izdolbli globoke grape. Po označenih poteh piranskega podeželja si
  lahko privoščite obilico izletov; mi si bomo v štirih urah ogledali tri vasi nad
  dolino Drnice
dirty: true
duration: 4
height: 280
image:
- M_2_2830.JPG
- M_2_2822.JPG
- M_2_2833.JPG
- M_2_2844.JPG
- M_2_2845.JPG
- M_2_2847.JPG
- mapgps.jpg
- path_1.gif
lead: M_2_2830.JPG
map: 1
name: Padna
title: Od Padne do Sv. Petra
x: 397
y: 39
---
{{<figure src="M_2_2830.JPG">}} Le nekaj kilometrov vzhodno od Piranskega zaliva se v slovenski Istri dviguje močno razbrazdano Šavrinsko gričevje, bogato z rekami in potočki, ki so v flišna tla izdolbli globoke grape. Idilično razpoloženje še povečajo stare istrske vasi, posejane po vrhovih gričev, za popoln užitek zimskih pohodnikov pa so poskrbeli obalni markacisti, ki so stare kolovoze in steze odlično označili, ter občina Piran, ki je na svojih spletnih straneh objavila zelo natančen zemljevid poti.

Po označenih poteh piranskega podeželja si lahko privoščite obilico izletov -- od kratkih vzponov do celodnevnih pohodov. Mi bomo ubrali srednjo pot in si v štirih urah ogledali tri vasi nad dolino Drnice.

### Osnovni podatki

**Zahtevnost**
:   Odlično označena, večinoma položna pot.

**Dostop**
:   Izlet začnete v bližini Padne ob glavni cesti skozi dolino Drnice.

**Dolžina**
:   4 ure

**Višina**
:   Padna: 210 m\
    Nova vas nad Dragonjo: 280 m\
    Sveti Peter: 212 m

**Višinska razlika**
:   360 m

**Čas obiska**
:   Na izlet se odpravite v suhih dneh od jeseni do pozne pomladi. Po deževju bo preveč blata, poleti pa odločno prevroče.

**Priporočam**
:   lahke pohodne čevlje, ki še vedno dajejo dovolj opore gležnjem.

**Zemljevid**
:   Slovenska Istra, Brkini, Čičarija in Kras, planinska karta, 1 : 50.000\
    Zemljevid na spletnih straneh občine Piran

Skozi Padno proti Svetemu Petru
-------------------------------

Izlet začnete na parkirišču ob mostu, kjer glavna cesta po dolini Drnice prečka potok Piševec.

Če se boste pripeljali skozi Koper, tam sledite oznakam proti Puli in Poreču. Te oznake vas pripeljejo na glavno cesto proti Dragonji. Za dolgim spustom bodite pozorni na gostišče Baladur; takoj za njim je most, za mostom tabla, ki označuje začetek piranske občine, na levi strani pa parkirišče.

Če se boste do izhodišča pripeljali skozi Sečovlje (ta pot bo krajša, če se boste na izlet odpravili med počitnicami na obali), pa začnite iskati parkirišče za odcepoma proti Padni in Kortam; skrito je na desni, tik pred mostom.

{{<figure src="M_2_2822.JPG" caption="Cerkev sv. Blaža v Padni">}}

Začetek poti proti Padni je eno najslabše označenih mest na vsej poti. Prvo markacijo boste tisti z odličnim vidom opazili visoko nad seboj na starem kolovozu, ki se hitro dviguje skozi redek gozd proti Padni. Po nekaj minutah se kolovoz ob razglednem vinogradu razcepi. Oba kraka vas pripeljeta do Padne; jaz sem se odločil za levega, nekoliko bolj strmega, in po krajšem vzponu prišel do prvih hiš.

V Padni se najprej odpravite desno, do cerkve svetega Blaža, izpred katere se odpre čudovit razgled na sosednje griče in Piranski zaliv (v lepem vremenu tudi na slovenske Alpe), nato pa se vrnite do markacij in se sprehodite skozi vas po asfaltu.

{{<figure src="M_2_2833.JPG" caption="Proti Novi vasi">}}

Precej daleč za koncem vasi vas kažipot usmeri desno na kolovoz, s katerega boste lahko še enkrat občudovali strnjene hiše Padne. Po nekaj minutah zložnega spusta se pot razcepi;/in levi krak vas pripelje med nasade oljk, kjer vas kažipot usmeri rahlo v levo na staro stezo.

Če želite, lahko ostanete na kolovozu. Tudi ta vas pripelje v Novo vas, le nekaj več klancev boste prehodili, saj se boste spustili skoraj do dna grape.

Steza večinoma sledi pobočju nad grapo in se le zlagoma spušča nad razglednimi travniki do gozda na njeni vzhodni strani. Tam prečkate hudournik (*Stari studenec* in se začnete zložno vzpenjati proti grebenu nad seboj. Na grebenu se kolovoz izteče na asfaltno cesto; po njej se odpravite desno skozi Novo vas. Sredi vasi je odcep proti Krkavčam, vi pa kar vztrajajte na asfaltu do kolovoza za vasjo, na katerega vas usmeri kažipot proti Svetemu Petru.

{{<figure src="M_2_2844.JPG" caption="Pogled na Krkavče">}}

Po krajšem spustu med oljkami zavijete na razcepu levo mimo kala, kmalu zatem pa s kolovoza na ozko stezico. Ta se vedno hitreje spušča v grapo Fenede. Tik ob potoku na razcepu zavijete desno (kažipot *Sveti Peter*) pa kmalu levo čez potok in po precej strmem razglednim klancu proti vasi nad vami (s tega klanca boste lahko občudovali sosednje Krkavče).

Vrnitev po dolini Drnice
------------------------

{{<figure src="M_2_2845.JPG" caption="Sveti Peter">}}

Ko pri Svetem Petru pridete do asfaltne ceste, se lahko odločite, da boste sledili markirani poti (zavijte desno), ali pa se v dolino Drnice spustite na nekoliko bolj adrenalinski način. Če vas veselijo orientacijskega zanke, se odpravite po asfaltu levo skozi vas do vodnjaka sredi nje, kjer se v levo odcepi pot proti Dragonji. Tam poiščite kolovoz, ki se strmo v desno spušča proti dolini.

Med spustom se na vseh razcepih se držite desnega dobro vidnega kolovoza. Ta  postaja vedno bolj položen in vztrajno zavija v levo. Ko se z desne priključi razločna steza, zavijte nanjo in prečite pobočje. Steza postaja vedno bolj zaraščena; ne obupajte, v nekaj minutah vas bo zagotovo pripeljala do naslednjega precej zapuščenega kolovoza. Tam zavijete ostro levo, vedno širši kolovoz pa vas pripelje naravnost na odpad lokalnega kamnoseka, od koder do glavne ceste vodi širok makadam.

{{<figure src="M_2_2847.JPG" caption="Padna nad vinogradi v dolini Drnice">}}

Na glavni cesti zavijete desno; čaka vas kakšnih dvesto metrov neprijetne hoje po prometni cesti do odcepa asfaltne ceste proti Svetemu Petru (po tej cesti boste prišli tisti, ki ste raje sledili markacijam). Kmalu za tem odcepom vas prometnih nadlog reši markiran makadam, ki se odcepi v levo, prečka Drnico in vas pripelje čez dolino do Grbske vale. Markacije vas nato po kolovozih na desnem bregu Drnice vodijo med vinogradi nazaj proti izhodišču, med potjo pa lahko ves čas občudujete Padno, stisnjeno na hribu visoko pred vami.

Čisto na koncu izleta vas kolovoz spet pripelje do asfalta, po katerem se vrnete na glavno cesto. Tu vas čaka še zadnji bonbonček -- da bi vam prihranili 250 metrov neprijetne hoje, so markacisti našli prijeten kolovoz, ki tik pred glavno cesto zavije v levo in vas vzporedno z njo čez Piševec pripelje do parkirišča, na katerem ste pustili avto.

**Pozor:** Piševec lahko prečkate le po spolzkih kamnih. Ta podvig se utegne ob le malce naraslem potoku končati zelo mokro v vsesplošno zabavo gledalcev.
