---
date: 2010-04-13 00:00:00+00:00
delta: 440
description: Kuk je prvi vrh v grebenu med Idrijco in Hotenjo, Škrbina pa sedlo med
  Kukom in Plešarskim vrhom.
difflevel: 2
duration: 3
height: 627
image:
- M_0_11251.JPG
- M_0_11228.JPG
- M_0_11231.JPG
- M_0_11232.JPG
- M_0_11245.JPG
- M_0_11236.JPG
- M_0_11240.JPG
- M_0_11244.JPG
- mapgps.jpg
- path_1.gif
lead: M_0_11251.JPG
map: 1
maplink: https://www.opencyclemap.org/?zoom=15&lat=46.09154&lon=13.85775&layers=B0000
name: SkrbinaKuk
nearby:
- /biking/sentviskagora
- /biking/oblakovvrh
- /biking/sebrelje
- /hikes/sebrelje
- /biking/lokvarskivrh
peak: 46.092487,13.853752
region: primorska
title: Škrbina in Kuk
x: 411
y: 106
---
{{<figure src="M_0_11251.JPG" caption="Kuk s poti na Plešarski vrh">}}

Poznavalci Julijskih Alp bi ob pogledu na naslov hitro pomislili na daljšo turo po visokogorju, naš današnji cilj pa je precej bolj umirjen: Kuk je prvi vrh v grebenu med Idrijco in Hotenjo, Škrbina pa sedlo med Kukom in Plešarskim vrhom.

## Osnovni podatki

**Zahtevnost**
:   Popolnoma neoznačena, tu in tam malce bolj strma pot.

**Dostop**
:   Na pot se odpravite iz Dolenje Trebuše, raztresene vasi (z več kot 130 hišami) v dolini Idrijce.

**Dolžina**
:   Dolenja Trebuša--Škrbina: 1 ura 15 minut\
    Škrbina--Kuk: 15 minut\
    Vrnitev v dolino: 1 ura (če se vračate po isti poti)\
    Skupaj: 3 ure

**Višina**
:   627 m

**Višinska razlika**
:   440 m

**Čas obiska**
:   Na pot se odpravite v kopnih razmerah, ko bukev nima listov: marca, aprila ali pa pozno jeseni pred snegom.

**Priporočam**
:   Dobra obutev je obvezna, palice pa priporočljive.

**Dodatna znanja**
:   Priporočam tudi vsaj malo poznavanja lokalnega narečja. Moji vodnici sta nekoč neuspešno spraševali domačine za pot v Tilnik (tako piše na zemljevidu). Za ta kraj ni nihče vedel, saj ga domačini poznajo kot*Tiunk*.

**Zemljevid**
:   Nanos, planinska karta 1 : 50.000

**Zahvala**
:   Na izlet sta me odpeljali Tinka Gantar in Anka Vončina.

Iz Trebuše na Škrbino
---------------------

V Dolenji Trebuši pri gostilni Podkorito zavijete z glavne ceste Idrija--Tolmin proti Čepovanu in poskusite najti prostorček za parkiranje takoj za mostom. Veliko parkirišče (ob koncu tedna zagotovo prazno) je tudi v vasi ob osnovni šoli, lahko pa se seveda ustavite v gostilni, popijete kavo in se dogovorite za parkiranje pri njih.

S ceste v Dolenjo Trebušo in Čepovan tik pred spomenikom zavijete levo nazaj proti Idriji na ožjo asfaltno cesto ob Idrijci, s te pa po nekaj metrih na travnik. Na njegovem robu poskusite najti ozko, komaj vidno stezico, ki se nad gozdnim robom zlagoma vzpenja v levo. Če stezice nikakor ne boste našli, se po približno 200 metrih odpravite naravnost navzgor čez travnik, previdno čez ograjo za koze in strmo navzgor po gozdu po dobro vidni vlaki. Stezica (zdaj že bolje vidna) jo prečka prej kot čez 100 metrov.

V bukovem gozdu je (očitno redko obiskana) stezica kljub listju dobro vidna,  zaplete pa se, ko pridete pod skalni rob med drevesa, ki jih je pred leti polomil vihar. Stezica se začne vzpenjati v ključih prav med posledicami vetroloma, kar poskrbi za nekaj minut zabavnega lomastenja med suhimi vejami. Pod skalami se steza spet obrne v levo in zlagoma prečka gozdna pobočja, grape in skorajda prepadne police. Tik pod Škrbino vas čaka še ogromen podor; pot pelje prav vrh njega, očitno pa je star, saj stezo pred posipanjem varuje odlično zgrajena, prastara in še kako uporabna suha škarpa. Po dobri uri vzpona pridete na Škrbino, ozko sedlo, na katerem se stiskajo med strmima pobočjema Kuka in Plešarskega vrha ostanki nekdaj mogočne kmetije, hleva in senika (Dolenja Trebuša 72). Hlev se spogleduje z Idrijco, hišno pročelje pa strmi v Hotenjo.

{{<gallery>}}
{{<figure src="M_0_11228.JPG" caption="Spomenik ob cesti">}} {{<figure src="M_0_11231.JPG" caption="Most čez Idrijco">}} {{<figure src="M_0_11232.JPG" caption="Skopica in Prvejk">}}
{{<figure src="M_0_11245.JPG" caption="Ruševine na Škrbini">}}
{{</gallery>}}

In kam naprej?
--------------

Po krajšem počitku se odpravite po dobro vidnem kolovozu na desno še na vrh Kuka. Vrh ni razgleden (a je označen z možicem, kar dokazuje, da je občasno še obiskan), med vzponom pa se s senožeti odpre nekaj lepih razgledov na Idrijsko in Cerkljansko hribovje, Šentviško planoto ter Spodnje Bohinjske gore v ozadju. Onkraj doline Hotenjke si oglejte še greben, ki proti severozahodu pada v strašno grapo Gačnik. Greben se pričenja na vojskarskem Hudourniku, teče čez Mačkove laze in Gabrovo brdo ter se čez Janov vrh položi k Sv. Jakobu v Dolenjo Trebušo. Brez nestrpnosti, grap, grebenov, kmetij in stezic med njimi je nešteto, vse enako zanimive, zahtevajo le čas.

{{<gallery>}}
{{<figure src="M_0_11236.JPG" caption=" Pogled čez Hotenjo">}} {{<figure src="M_0_11240.JPG" caption=" Plešarski vrh">}}
{{<figure src="M_0_11244.JPG" caption=" Vrh Kuka">}}
{{</gallery>}}

S Škrbine se lahko spustite v dolino do izhodišča po poti, po kateri ste se povzpeli, ali pa na hotenjski strani  poiščite star kolovoz (njegov začetek se lepo vidi na senožetih pod hišo) mimo porušene kmetije V Lipih (Dolenja Trebuša 47). Po severni strani Plešarskega vrha  pelje tudi stara pot do kmetije V Košu  (*V Kašu*) ter mimo nje do Pavšiča v dolini Idrijce in ob njej nazaj v Dolenjo Trebušo. Če pa imate prijatelje, ki vas bodo prišli iskat na Oblakov Vrh ali Idrijske Krnice, nadaljujte pohod proti Plešarskemu Vrhu in po grebenu Uter. Nasmehne se vam morda tudi štoparska sreča ali pa boste med tednom naleteli na kakšen šolski ali delavski avtobus.
