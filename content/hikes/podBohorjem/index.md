---
date: '2007-04-15T00:00:00'
delta: 200
description: V strmih grapah na južnih pobočjih Bohorja boste našli vrsto nizkih,
  a zato nič manj lepih slapov.
dirty: true
duration: 3
height: 480
image:
- M_2-5210_IMG.JPG
- M_1-5194_IMG.JPG
- M_2-5204_IMG.JPG
- M_2-5205_IMG.JPG
- M_2-5210_IMG.JPG
- M_2-5215_IMG.JPG
- M_2-5227_IMG.JPG
- M_2-5232_IMG.JPG
- M_2-5228_IMG.JPG
- M_9_2930.JPG
- M_9_2928.JPG
- M_9_2931.JPG
- mapgps.jpg
- path_1.gif
lead: M_2-5210_IMG.JPG
map: 1
name: podBohorjem
title: Slapovi pod Bohorjem
x: 533
y: 100
---
{{<figure src="M_2-5210_IMG.JPG">}} V strmih grapah na južnih pobočjih Bohorja boste našli vrsto nizkih, a zato nič manj lepih slapov. Lokalni turistični delavci so med njimi spletli celodnevno *pot štirih slapov*, ki zahteva kar precej vzdržljivosti (opis boste našli v planinskem vodniku *Posavsko hribovje*). Vsi drugi pa si lahko v slabih treh urah zmerne hoje ogledate dva od njih, pa še najdebelejšo trto v Sloveniji in zanimivo jamo.

### Osnovni podatki

**Zahtevnost**
:   Skromno označena, večinoma položna pot.

**Dostop**
:   Na pot se odpravite iz doline Blanščice.

**Dolžina**
:   3 ure

**Višina**
:   480 m

**Višinska razlika**
:   200 m

**Čas obiska**
:   Privoščite si ga sredi aprila, ko bodo imeli potoki zadosti vode, ob cesti pa bodo cveteli temnoškrlatni telohi.

**Priporočam**
:   dobro nepremočljivo obutev (večkrat je treba prečkati potok) in planinske palice.

**Zemljevid**
:   Posavsko hribovje (Boč -- Bohor), planinska karta 1 : 50.000

**Literatura**
:   Marjan Pergar: Posavsko hribovje, planinski vodnik, PZS 2004

Mimo Bojance do Pekla
---------------------

{{<figure src="M_1-5194_IMG.JPG" caption="Začetek poti">}}

Pot začnete v dolini Blanščice, kamor se pripeljete skozi Krško, Brestanico in Senovo. Dolenjsko avtocesto zapustite na izvozu Krško, nato pa se odpeljete skozi Krško proti Sevnici in Celju. Nekaj kilometrov za Krškim zavijete desno proti Brestanici, se odpeljete skoznjo v Senovo, tam pa sredi vasi zavijete levo (kažipot *Bohor*). V Dovškem zavijete levo proti Leskovcu. Po dobrih treh kilometrih se vam z leve priključi cesta, ki vodi v Leskovec iz Brestanice. Zavijete desno, kmalu zatem pa spet desno na makadamsko cesto po dolini Blanščice. Po slabih dveh kilometrih se v levo odcepi kolovoz v dolino Stranjskega potoka; kjer boste na drevesu opazili obledela kažipota za slap Bojanca in gostišče Požun. Ob tem razcepu je tudi manjše parkirišče.

Odpravite se levo po stezi proti Bojanci. Pot vodi ves čas ob potoku, ki ga večkrat prečkate, lahko po mostičkih ali kar čez kamne. Grapa se vedno bolj zapira, čez skalne skoke, čez katere se razlivajo manjši slapiči, vam pomagajo lestve, malce bolj drzni pa boste verjetno kar poplezali po spolzkih skalah. Po slabih dvajsetih minutah hoje boste prišli do Bojance, ki se s travnikov visoko nad vami razliva v pravi amfiteater na koncu grape.

{{<figure src="M_2-5204_IMG.JPG" caption="">}} {{<figure src="M_2-5210_IMG.JPG">}}\
Slap Bojanca {{<figure src="M_2-5215_IMG.JPG">}}\
Proti peklu {{<figure src="M_2-5227_IMG.JPG">}}\
Igla nad potjo {{<figure src="M_2-5232_IMG.JPG">}}\
Slap Pekel

Pot vas od Bojance vodi strmo desno ob skalah navzgor do travnikov, s katerih se odpre pogled na greben Bohorja in bližnje Stranje. Po travniku se sprehodite proti vzhodu, skoraj do roba naslednje grape, kjer pot zavije levo v gozd. Precej časa hodite naravnost po strmem gozdnem pobočju, nato pa se začnete spuščati v sotesko Blanščice in k Peklu, naslednjemu slapu na vaši poti.

Med spustom boste pred seboj onkraj potoka zagotovo opazili izrazito skalno iglo.

{{<figure src="M_2-5228_IMG.JPG">}}\
Ostanki starega mlina

Steza, po kateri hodite, se spusti do ostankov starega mlina pri potoku, kažipot proti Peklu pa vas usmeri v levo. Po krajšem (precej blatnem) vzponu se znajdete pod slapom. Izlet lahko začinite še s strmim izpostavljenim vzponom do partizanske tiskarne, lahko pa se vrnete po isti poti in pri mlinu zavijete na kolovoz na levem bregu potoka.

Ajdove pečine
-------------

{{<figure src="M_9_2930.JPG">}} {{<figure src="M_9_2928.JPG" caption="Kmetija Vrtec z znamenito trto">}}

Kolovoz se kmalu razcepi; desni krak vas pripelje do gostišča Požun in nato po makadamu do izhodišča, bolj radovedni pa se boste verjetno odpravili navzgor po levem kraku proti Ajdovim pečinam. Po krajšem vzponu se znajdete na travnikih pri kmetiji Vrtec, kjer si lahko v vinogradu ogledate najdebelejšo trto v Sloveniji (tako vsaj trdijo prijazni domačini, s katerimi vsekakor morate poklepetati).

Kažipot vas mimo kmetije pošlje na gozdno cesto, naslednji pa vas na levem ovinku usmeri na star kolovoz, ki se hitro spusti po robu travnika. Po nekaj minutah spusta se kolovoz zravna in naslednji kažipot vas pošlje v levo. Kolovoz postaja vse bolj zaraščen, ko postane neprehoden, pa zagledate nad seboj Ajdove pečine.

{{<figure src="M_9_2931.JPG" caption="Ajdove pečine">}}

V dolino se spustite po neoznačeni poti, ki jo boste zagotovo opazili pri zadnjem kažipotu -- v levo se po pobočju spušča dobro vidna steza, ki postane v gozdu sicer malce bolj zaraščena, a še vedno dovolj razločna. Kmalu vas pripelje na travnik, kjer se ob robu gozda spustite do vinograda, od tam pa do kolovoza, po katerem pridete do makadamske ceste v dolini Blanščice. Če vam je izlet povzročil neutolažljivo lakoto, jo boste zagotovo odpravili s postrvjo pri Požunu (zavijte desno), če pa se vam mudi domov, zavijte levo in v nekaj minutah boste prišli do izhodišča.
