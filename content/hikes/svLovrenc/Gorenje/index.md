---
date: 2002-09-29 00:00:00+00:00
delta: 300
description: 'Najkrajši vzpon na sv. Lovrenc se začne pri lovski koči nad Gorenjem,
  od koder je do vrha slaba ura občasno strmega vzpona po prijetnih kraških travnikih.

  '
duration: 2
height: 1019
lead: M_1-3162_IMG.JPG
maplink: https://mapzs.projekti.si/poi/3908
multilead: M_1-3162_IMG.JPG
multipath: true
name: svLovrenc/Gorenje
nearby:
- svlovrenc
- oblenk
- zibrse
- zaplanatavzentroza
- zaplanarovte
peak: 45.839190,14.168374
region: notranjska
start: 45.835079,14.154237
title: Na Sv. Lovrenc iz Gorenja
---
Najkrajši vzpon na sv. Lovrenc se začne pri lovski koči nad Gorenjem, od koder je do vrha slaba ura občasno strmega vzpona po prijetnih kraških travnikih.

## Osnovni podatki

Zahtevnost
:   Odlično označena, v drugem delu precej strma pot.

Dostop
:   Na sv. Lovrenc lahko pridemo iz Gorenja ali iz Studena -- oba kraja sta od Postojne oddaljena slabih 15 minut vožnje.

Dolžina
:   Lovska koča v Gorenju -- vrh: 1h. Povratek: 45 minut. Skupaj slabi 2 uri hoje.

Višina
:   1019 m

Višinska razlika
:   Iz Gorenja 390m, od lovske koče 300m.

Čas obiska
:   Na sv. Lovrenc lahko odidete poleti ali pozimi, priporočljiv je seveda izlet v lepem vremenu in jasnem vremenu, da boste lahko uživali v čudovitem razgledu z vrha.

Priporočam
:   Pot je nezahtevna, dobra obutev in planinske palice pa kot vedno ne bodo odveč. Spodnji del poti je konec poletja precej zaraščen, s seboj vzamite sredstvo za odganjanje mrčesa.

Dostop do Gorenja
-----------------

{{<figure src="M_1-3163_IMG.JPG" caption="Cerkev sv. Lenarta v Gorenju">}}

Izlet na sv. Lovrenc lahko začnete iz Studena, iz Gorenja ali (priporočljivo) od lovske koče za Gorenjem. Dostop do Gorenja je zelo enostaven:

-   Do Postojne se pripeljete po avtocesti ali stari magistralni cesti Ljubljana -- Koper.
-   V Postojni sledite najprej znakom za Postojnsko jamo, nato pa znakom za Predjamski grad.
-   Znakom za Predjamski grad sledite vse do vasi Bukovje, kjer namesto levo (proti gradu) zavijete po neoznačeni cesti desno. Takoj za tem križiščem vas čaka še eno križišče, v katerem se držite levo (proti Gorenju), desna cesta pa se spusti v dolino proti Belskemu. Cilja praktično ne morete zgrešiti, saj je vasica Gorenje stalno pred vami.
-   V Gorenju se že pojavijo kažipoti za sv. Lovrenc in lovsko kočo, ki jim začnete slediti.Na začetku Gorenja zavijete ostro levo v vas in se zapeljete skozi vas mimo cerkvice sv. Lenarta (ki naj vam bo vodnik) do makadamske poti.
-   Po nekaj kilometrih vožnje po makadamski poti boste prišli do lovske koče, pri kateri lahko pustite avto in sledite markacijam (ne kažipotu) proti sv. Lovrencu.

Vzpon od Gorenja do sv. Lovrenca
--------------------------------

Odlično označena pot poteka najprej dobrih sto metrov po makadamski cesti mimo lovske koče, nato pa se odcepi levo na kraške travnike. V jeseni so ti travniki zelo zaraščeni, zato boste morali zelo dobro spremljati markacije (ki pa jih je več kot zadosti) da ne boste zgrešili poti.

{{<figure src="M_0-3085_IMG.JPG" caption="Markacije ob poti">}} 

V nadaljevanju poti se kraški travniki, polni zanimivega cvetja, izmenjujejo z redkim gozdom. Pozorno oko bo hitro opazilo vrsto glavincev in osatov, ki jih opazite na večini poletnih travnikov, pa tudi nekaj zanimivosti - nemški svišč in rumenkasti luk.

{{<figure src="M_0-3086_IMG.JPG" caption="Sprehod po kraških travnikih">}}

Približno na polovici poti se planinska pot pridruži gozdni cesti in hoja postane nekoliko bolj udobna -- vendar samo za nekaj trenutkov, saj po prijetnem sprehodu skozi gozd pridete nazaj na travnik -- tokrat na strmem pobočju gore. Do tega trenutka ste se od lovske koče dvignili le kakšnih 100 metrov, torej je večina vzpona še pred vami.

{{<figure src="M_1-3102_IMG.JPG" caption="Strm vzpon proti vrhu, ob poti rumenkasti luk">}}

Preden se zaženete po strmi poti proti vrhu, si privoščite nekaj minut počitka in uživajte v razgledu na vasice pod vami in hribe za njimi, ki se počasi dvigujejo vse do Nanosa v ozadju. Tisti, ki imate malo sadjarske žilice, boste med vzponom hitro opazili sadno drevje -- očitno se vzpenjamo skozi nekoč lepo obdelovan sadovnjak, ki se žal počasi a nezadržno zarašča.

Strma pot, ki se po travnatih pobočjih gore vzpenja proti vrhu, še enkrat zavije v gozd -- tokrat v pravi, s skalami posejan bukov gozd -- tak, kot bi ga pričakovali kjerkoli v Slovenskih gorah. [

Od tod je do vrha le še kakšnih 10 minut hoje, ki jo bodo popestrile gozdne rože -- od ciklam, do zvončic in preobjed.

sv. Lovrenc
-----------

Vrh sv. Lovrenca je skorajda neugleden -- na vrhu nas čaka le markirni kamen s pečatom -- je pa zato razgled toliko lepši, saj se pred vašimi očmi odpre celotna Postojnska kotlina z okoliškimi hribi, na levi strani pa vidite tudi sosednje vrhove -- Špilnik (1018m) in v ozadju [Petričev hrib](../oblenk) (932m).

{{<figure src="M_1-3126_IMG.JPG" caption="Špilnik in Petričev hrib">}}

Po krajšem počitku in ogledu rož -- opazili boste klinčke, zdravilno hermeliko in čudoviti luk -- se odpravite še na kratek sprehod do cerkvice sv. Lovrenca, približno 40 metrov nižje od vrha na poti proti Studenu. Cerkvica je postavljena na robu gozdne jase in tako skrita radovednim pogledom.

{{<figure src="M_1-3120_IMG.JPG" caption="Cerkvica sv. Lovrenca">}}

Če ste se do lovske koče pripeljali z avtomobilom, se boste tja verjetno tudi vrnili, če pa imate bolj proste roke, nadaljujte s potjo proti Studenu ali pa celo preko Špilnika do Grmade nad Planino, od koder se spustite do Planine in Planinskega polja.
