---
date: 2004-12-19 00:00:00+00:00
delta: 270
description: Severno od Vrtovina, vasi med Ajdovščino in Novo Gorico, se na pobočjih
  Kuclja nad Vipavsko dolino dviga zanimiva razgledna planotasta vzpetina s cerkvico
  sv. Pavla.
difflevel: 1
dirty: true
duration: 2
height: 498
image:
- M_1_2114.JPG
- M_1_2117.JPG
- M_1_2118.JPG
- M_1_2135.JPG
- M_1_2133.JPG
- M_1_2129.JPG
- M_1_2131.JPG
- M_1_2136.JPG
- mapgps.jpg
- path_1.gif
lead: M_1_2136.JPG
map: 1
maplink: https://mapzs.pzs.si/poi/2669
name: SkoljSvPavla
nearby:
- /hikes/kucelj
- /hikes/velikirob
- /hikes/malagora
- /hikes/caven
- /biking/resseltrail
peak: 45.909096,13.810788
region: vipava
start: 45.9016051,13.8146674
title: Školj sv. Pavla
x: 408
y: 86
---
školj ([SSKJ](http://bos.zrc-sazu.si/sskj.html)): narečno primorsko večja skala, ki gleda\
a) iz morja: zadeti ob školj; čeri in školji v zalivu\
b) iz zemlje: školji na planoti

Severno od Vrtovina, vasi med Ajdovščino in Novo Gorico, se na pobočjih Kuclja nad Vipavsko dolino dviga zanimiva razgledna planotasta vzpetina, z vseh strani obdana s strmimi skalnimi stenami. Že pred prihodom Rimljanov so jo staroselci obzidali in uporabljali kot naravno utrdbo, v rimskih časih pa so dozidali še obrambni stolp nad vodnim zajetjem na njenem južnem robu. Kasneje so na vzpetini sezidali cerkvico sv. Pavla, ki ji je dala tudi današnje ime -- Školj sv. Pavla.

Do Školja sv. Pavla se lahko povzpnete po več poteh iz Vrtovina. Če boste sledili markacijam, boste hodili precej časa po asfaltu,  zato se boste tisti s smislom za orientacijo verjetno raje podali po nemarkiranih kolovozih.

### Osnovni podatki

**Zahtevnost**
:   Delno markirana, pretežno položna pot.

**Dostop**
:   Do Školja sv. Pavla se povzpnete iz Vrtovina, zaselka ob magistralni cesti Ajdovščina--Nova Gorica.

**Dolžina**
:   Vrtovin--Školj sv. Pavla: 1 ura\
    Vrnitev: 45 minut\
    Skupaj: 2 uri

**Višina**
:   498 m

**Višinska razlika**
:   370 m

**Čas obiska**
:   Vzpon do sv. Pavla bo najlepši od jeseni do pozne pomladi; poleti bo verjetno prevroče.

**Priporočam**
:   Planinska oprema ni potrebna. Školj sv. Pavla je precej zaraščen z visoko travo, zato vzemite s seboj sredstvo za odganjanje mrčesa.

**Karta**
:   Goriška, izletniška karta 1 : 50.000

Vzpon iz Vrtovina
-----------------

{{<figure src="M_1_2114.JPG" caption="Parkirajte pred kozolcem">}}

Izlet začnete v Vrtovinu, vasi severno od stare magistralne ceste Ajdovščina--Nova Gorica. Avtocesto po Vipavski dolini zapustite na izvozu Ajdovščina (in nadaljujete vožnjo proti Novi Gorici) ali Vogrsko (in sledite kažipotom proti Ajdovščini). Približno na polovici poti med izvozoma boste naleteli na enega najkrajših naselij na slovenskih cestah, saj je od table za začetek Vrtovina do table za njegov konec manj kot 100 metrov. Tam zapustite magistralno cesto in zavijete proti severu. Po krajši vožnji med hišami boste pripeljali do lično urejenega kozolca s starim vozom, levo od njega pa boste opazili širok makadam, na katerem lahko parkirate. Ob koncih tedna lahko poskusite parkirati tudi pri šoli kraj vasi -- zapeljete se naravnost skozi vas, šola je zadnja hiša na levi strani pred pokopališčem.

Če ste se odločili za domačinom bolj prijazno parkiranje na začetku Vrtovina, se po asfaltni cesti mimo cerkve sprehodite skozi to slikovito vipavsko vas. Med sprehodom vas bo najprej spremljal potok, nato vas bo visoko nad vami pozdravil Kucelj na Čavnu, sredi vasi pa si oglejte tudi zanimiv osmerokoten zvonik cerkve sv. Marije. Pred šolo se morate odločiti, ali boste sledili markacijam ali pa boste raje zaupali svojim občutkom.

### Vzpon po markirani poti

{{<figure src="M_1_2117.JPG" caption="Pogled na Vrtovin">}}

Markacije proti Kuclju in Čavnu vas spremljajo že vse od magistralne ceste. Mimo šole jim sledite po ozki asfaltni cesti, ki se med šolo in pokopališčem usmeri v levo, nato pa se hitro vzpne do zadnjih (zapuščenih) hiš v vasi, kjer se spremeni v kolovoz. Ta vas v nekaj minutah vzpona po razglednem travnatem pobočju pripelje do Subanov, kjer vas spet pričaka asfalt. Na razcepu v Subanih nadaljujete vzpon naravnost proti Kuclju, ki ga ves čas vidite pred seboj (desna cesta vodi nazaj v dolino, leva pa proti Kocjanom). Že čez nekaj metrov pa vas čaka manjše orientacijsko presenečenje -- na zidu desno od ceste vam komaj vidna markacija namigne, da zapustite asfalt in se začnite vzpenjati po ozki zaraščeni stezici desno po pobočju.

{{<figure src="M_1_2118.JPG" caption="Tu zavijete levo">}}

Takoj za prvim gozdičkom se stezica spremeni v kolovoz; markacijam sledite v levo skozi leso, nato pa nad robom travnika čez potok po vse širšem kolovozu do asfaltne ceste v Guštinih. Na tej zavijete levo, pri kapelici pa zapustite markirano pot in se po levi asfaltni cesti sprehodite do hiš v Lozarjih. Tam vas cesta popelje med hišami, za zadnjo hišo pa se asfalt spremeni v kolovoz, ki najprej prečka potok Čuklja, nato pa zavije rahlo v levo. Na razcepu za potokom izberete srednji kolovoz (tistega, ki vodi položno naravnost); ta se kmalu zoži v stezico, pojavijo pa se tudi prve oznake, ki vas čez kraške travnike popeljejo proti Štirni pod dobro vidnim skalnim robom Školja sv. Pavla. Slabih 150 metrov pred prvim ciljem izleta se steza razcepi, izberete desni (dvigajoči se) krak in po minuti ali dveh se znajdete pred ostanki rimskega stolpa nad vodnim zajetjem.

### Vzpon po nemarkiranih kolovozih

{{<figure src="M_1_2135.JPG" caption="Cerkev v Vrtovinu">}}

Asfaltno cesto skozi Vrtovin zapustite nekaj metrov pred šolo, kjer se tik pred potokom Vrtovinšček v levo odcepi makadamska cesta. Ta vas po krajšem vzponu pripelje do kmetije, pri kateri boste lahko z malce sreče opazovali čredo konj. Kmetiji se izognete po desni in nadaljujete vzpon po precej blatnem kolovozu, ki vas vodi ves čas blizu potoka, dokler končno pred zaselkom Kocjani ne zavije v desno, prečka potok in vas po nekaj metrih pripelje do kapelice ob asfaltni cesti.

Na asfaltu zavijete levo, se sprehodite med hišami v Kocjanih, za zadnjo hišo pa poiščete naslednji kolovoz. Ta zavijuga po pobočju, najprej v desno, nato v levo, nazadnje pa se tik pred potokom dokončno obrne proti severovzhodu in vas čez travnato pobočje popelje do asfaltne ceste v Lozarjih. Tako kot v Kocjanih zavijete levo (zgrešiti ne morete, saj je Školj sv. Pavla dobro viden levo od vas) in se tako priključite vzponu po markirani poti.

Školj Sv. Pavla
---------------

 

{{<figure src="M_1_2133.JPG" caption="Ostanki vodnega stolpa">}}

Steza do vrha Školja sv. Pavla vodi od stolpa v levo do naravnega prehoda v skalnem robu, kjer vas vijugasta stezica varno popelje vrh skal (seveda lahko izberete tudi nekoliko težjo pot in skale preplezate), od tam pa sledite dobro vidni stezici, speljani le nekaj metrov od roba, ki vas povede do cerkvice sv. Pavla, okoli katere lahko poiščete tudi ostanke starih obzidij. Med počitkom ob cerkvici ne pozabite občudovati lepega razgleda, ki sega na severu od Nanosa prek Gore do Čavna, na jugu pa ležijo pred vami Vipavska Brda.

V Vrtovin se lahko vrnete po poti, po kateri ste se povzpeli, lahko pa izlet še malce zaokrožite:

-   Tisti, ki ste se povzpeli po markirani poti, se lahko vrnete po bližnjici, speljani po kolovozih.
-   Tisti, ki ste se povzpeli po nemarkiranem kolovozu, se lahko vrnete po nekoliko daljši (delno asfaltirani) markirani poti.
-   Od sv. Pavla lahko se lahko povzpnete še do Kuclja na Čavnu.

Če ste se odločili za vrnitev v Vrtovin, se od cerkve sv. Pavla po stezici spustite mimo vodnega stolpa in nato po stezici/kolovozu do hiš v Lozarjih (mimo teh hiš ste se povzpeli do sv. Pavla), kjer se morate odločiti, ali boste sledili markacijam ali pa svojemu orientacijskemu čutu.

{{<figure src="M_1_2129.JPG">}}\
Cerkev sv. Pavla {{<figure src="M_1_2131.JPG">}}\
Pogled na Vrtovin {{<figure src="M_1_2136.JPG" caption="Še zadnji pogled na Školj sv. Pavla">}}

### Vrnitev po markirani poti

Po asfaltu se od Lozarjev odpravite do Guštinov, kjer se pri kapelici z leve priključi cesta iz Fevčev. Za prvimi hišami se v desno odcepi kolovoz (markacije so slabo vidne), ki vas skozi gozdiček in nato nad travnikom popelje do Jame in Subanov. Za prvo kmetijo zapustite kolovoz in se po ozki stezici v desno spustite do asfalta, ki mu sledite do prvega razcepa.

Tam izberete srednjo cesto, ki se kmalu spremeni v širok kolovoz. Po krajšem spustu vas ta pripelje do zapuščenih hiš v Šatejih, kjer se začne asfalt, po katerem se spustite do šole v Vrtovinu.

### Vrnitev po nemarkiranih kolovozih

Takoj za prvimi hišami zavijete precej ostro desno na kolovoz, ki se spusti čez travnik in zavije desno v gozd. Kolovoz vas kmalu pripelje do naslednjega zaselka (Kocjanov), kjer po nekaj metrih asfalta med hišami pri kapelici spet zavijete desno na kolovoz. Ta v začetku zavije precej desno, prečka potok, nato pa se razcepi. Sledite levemu kraku navzdol ob potoku do kmetije, kjer se spremeni v makadamsko cesto, ki se asfaltu skozi Vrtovin priključi nekaj metrov pred šolo.
