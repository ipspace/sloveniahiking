---
date: 2006-04-23 00:00:00+00:00
delta: 420
description: Pot na Planino iz Kurje vasi je nedvomno najbolj prometna pot na vrhniško
  »hišno goro«.
duration: 2
height: 735
image:
- M_5-4545_IMG.JPG
maplink: https://mapzs.projekti.si/path/31601
multilead: M_5-4545_IMG.JPG
multipath: true
name: Spica/KV
nearby:
- /biking/vrhnikazaplana
- /hikes/kuren
- /hikes/spica
- /biking/zaplanarovte
- /hikes/kozljek
peak: 45.971434,14.251496
region: notranjska
start: 45.963698,14.275556
title: Planina iz Kurje vasi
---
{{<figure src="M_5-4545_IMG.JPG" caption="Zimski pogled na Vrhniko">}}

Pot na [Planino](../) iz Kurje vasi (*od štirne*) je nedvomno najbolj prometna pot na vrhniško »hišno goro«, saj je vzpon po njej najkrajši, pa tudi začne se najbliže središču Vrhnike.

### Osnovni podatki

**Zahtevnost**
:   Dobro označena, občasno precej strma pot.

**Dostop**
:   Pot se začne v Kačji vasi na severozahodnem robu Vrhnike.

**Dolžina**
:   Kurja vas--Špica: 1 ura\
    Vrnitev: 45 minut\
    Skupaj: 2 uri

**Višinska razlika**
:   420 m

**Čas obiska**
:   Na pot se lahko odpravite v vseh letnih časih, tudi pozimi bo zagotovo zgažena že petnajst minut po začetku sneženja.

**Priporočam**
:   Za izlet ne potrebujete planinske opreme.

**Zemljevid**
:   Ljubljana in okolica, planinska karta 1 : 50.000

### Kratek opis poti

Markirana pot na Planino se začne na robu Kurje vasi na križišču asfaltne ceste iz središča Vrhnike z makadamom (nekdanjo tankovsko cesto). Do tja boste najlaže prišli tako, da boste pri drugem semaforju na Vrhniki zavili desno (proti lekarni, banki ali zdravstvenemu domu), nato pa se po asfaltu peljali naravnost slaba dva kilometra do precej velikega parkirišča.

{{<note>}}Zaselki na robu Vrhnike imajo res zanimiva imena -- nasproti Kurje vasi je Kačja vas.{{</note>}}

Pot se začne točno na križišču in se po krajšem vzponu čez travnik spet priključi makadamu, ki vas popelje med hišami na Storževem hribu do razpadajoče kapelice, kjer vas kažipot pošlje na razdrapano zaraščeno pot med travniki (če boste ta odcep zgrešili, pa se boste znašli na bralcem Cankarja dobro znani Betajnovi).

Na srečo pretikanje skozi grmovje ne traja predolgo; že čez nekaj minut se pot razširi in postane prav udobna, nato se ji z desne priključi ozka stezica, z leve pa kolovoz, po katerem nadaljujete vzpon. Kolovoz vas pripelje do vrha travnikov, čez katere se odpre razgled na Vrhniko, nato pa se spremeni v širšo stezo. Razveselila vas bo tudi prva markacija.

Po krajšem vzponu boste prišli do Zupanove klopi (očitno mora biti to pomemben gospod, da si je zaslužil imenitno klop z ogromnim rumeno pobarvanim napisom), kjer vas kažipot pošlje po ozki stezi v desno. Ta pot je primerna predvsem za nabiralce kondicije in višinskih kilometrov; bolj umirjeni popotniki naj raje sledijo levemu (prav tako markiranemu) kolovozu.

Če se boste odločili za strmejšo različico, vas bo ozka steza po krajšem zelo strmem vzponu pripeljala do poti, ki je do Špice speljana od vojašnice. Ta pot kmalu pripelje do grebena, po katerem se nato povzpnete do planinskega doma.

Tisti, ki hočete ostati nekoliko bolj zmerni, boste nagrajeni z bolj položnim vzponom po vedno ožjem kolovozu, ki vas pripelje do razcepa (tam vas čaka klop *za \"tazmatrane\"*), kjer se lahko odpravite desno proti vrhu ali pa še malce potegnete izlet in se mimo Ajdovske stopnje sprehodite do poti, ki pelje na vrh od Starega malna. Pot proti vrhu postaja bolj strma in skalnata in vas v dobrih desetih minutah pripelje do cilja.
