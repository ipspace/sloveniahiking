---
date: 1900-01-01 00:00:00+00:00
delta: 360
description: Vzpon na Špico iz Starega malna bo najlepši sredi poletja, ko vas bo
  del poti spremljal prijazno žuboreč hladen potok.
duration: 2
height: 735
lead: M_5-4556_IMG.JPG
maplink: https://mapzs.projekti.si/path/31485
multilead: M_5-4537_IMG.JPG
multipath: true
name: Spica/SM
nearby:
- /biking/vrhnikazaplana
- /hikes/spica
- /biking/zaplanarovte
- /hikes/kozljek
- /hikes/korena
peak: 45.971434,14.251496
start: 45.956459,14.249277
title: Planina od Starega malna
---
Ko vas bo mučila poletna vročina, se odpravite na [Špico](../) (Planino nad Vrhniko) od Starega (Star'ga) malna v senčni dolini Bele.

## Osnovni podatki

Zahtevnost
:   Markirana precej strma pot.

Dostop
:   Na Planino se odpravite od Starga Malna v dolini Bele

Dolžina
:   Star Maln--Planina: 1 ura\
    Vrnitev: 45 minut\
    Skupaj: 2 uri

Višinska razlika
:   360 m

Čas obiska
:   Na pot se lahko odpravite v vseh letnih časih.

Priporočam
:   Planinske čevlje in palice.

Zemljevid
:   Ljubljana in okolica, 1:50.000, PZS

## Star maln

Star maln leži globoko v dolini Bele, prijazno tekočega potoka, ki izvira pod pobočji Jelovca in se v Vrhniki izlije v Ljubljanico. Kot že ime pove, je bil včasih na tem mestu mlin, na katerega danes spominja le še jez in veliko mlinsko kolo ob koči turističnega društva Vrhnika. V okolici koče je idealno mesto za poletne piknike -- lega v ozki dolini potoka preprečuje poletno vročino, ki jo še dodatno hladi sam potok.

Do Starga malna boste najlažje prišli iz Vrhnike po makadamski cesti po dolini Bele -- v Vrhniki pri zadnjem semaforju (če prihajate z avtoceste ali iz ljubljanske smeri) zavijete desno (med kupom kažipotov, ki na tem križišču kažejo v desno, bo pozorno oko opazilo tudi tistega za Star maln), nato pa vozite ves čas naravnost mimo pekarne Baškovč, skozi Kačjo vas do makadamske ceste.

Avto lahko pustite na tem mestu in se do Starga malna sprehodite po dolini Bele (3,3 km), lahko pa se z avtom pripeljete vse do parkirišča pred Starim malnom. V obeh primerih boste na začetku makadamskih cest zavili levo, kmalu za tem vas čaka kažipot, nato pa markacije.

{{<figure src="M_5-4554_IMG.JPG" caption="Opis Lintverna">}}

Od parkirišča pred Starim malnom vas markacije vodijo po makadamski poti, ki se vzpenja ob prostoru za piknike v hrib, mimo starega mlinskega koles in koče. Pri koči se ustavite in si oglejte tablo, ki opisuje Lintvern -- znamenitost, o kateri je pisal že Valvazor.

Vzpon mimo Lintverna
--------------------

Pot proti Lintvernu in Špici pelje od koče v Starem malnu neposredno ob potoku Bela, v katerega se zliva množica manjših potočkov, zato je pot občasno precej močvirnata -- dobra obutev je zelo priporočljiva. Mestoma je pot nekoliko bolj redko markirana, vendar ne moremo zaiti, če se stalno držimo največjega potoka.

Pot se kmalu začne nekoliko bolj strmo vzpenjati, grapa, po kateri hodimo pa se vse bolj stiska. Potok moramo prečkati še enkrat – spet po spolzkih kamnih – in po krajšem vzponu se znajdemo pred Lintvernom, kjer boste razočarani ugotovili zakaj v Sloveniji ni več zmajev – zaprli in zaklenili so jih v podzemne jame. Šalo na stran – posebnost Lintverna ni jama ob izviru, temveč dejstvo, da zaradi podzemnega sifona potok občasno močno naraste – pretok se v začetku izbruha poveča tudi za več kot stokrat. Izbruhi se ponavljajo vsakih nekaj ur, ob sušnih obdobjih pa je lahko med njimi tudi nekaj tednov, odvisno pač od tega, kako hitro se napolni podzemni sifon. Če si želite ta naravni pojav ogledati v živo, bo najbolje, da se v Star maln odpravite po obilnem deževju, se vsedete pred kočo in čakate – tisoč kubičnih metrov vode, ki bo mimo vas pohitelo proti Vrhniki, boste zagotovo opazili.

{{<gallery>}}
{{<figure src="M_5-4531_IMG.JPG" caption="Pot ob potoku">}}
{{<figure src="M_5-4537_IMG.JPG" caption="Drugo prečkanje potoka">}}
{{</gallery>}}

Pot proti Špici se od Lintverna vzpenja ob pobočju Jelovca – najprej se pot položno vzpenja v ključih, nato pa nas čaka strm vzpon naravnost navzgor. Po dobri polovici vzpona prečkamo gozdno pot in nadaljujemo z vzponom naravnost v hrib. Tik pod vrhom Špice postane pot spet bolj položna in nas v nekaj minutah pripelje do Zavetišča na Planini.
