---
date: 2006-05-27 00:00:00+00:00
delta: 360
description: Najbolj strma pot na vrh Vremščice je speljana iz Gornjih Ležeč, vasi
  na pobočjih severno od doline Reke.
difflevel: 2
duration: 2
height: 1027
lead: M_0_3032.JPG
maplink: https://mapzs.projekti.si/poi/1227
multilead: M_0_3033.JPG
multipath: true
name: Vremscica/GornjeLezece
nearby:
- /hikes/vremscica
- /hikes/nanos
- /hikes/suhivrh
- /hikes/kokos
- /biking/nanosekokoca
peak: 45.688293,14.061574
region: primorska
start: 45.677295,14.069913
title: Vremščica iz Gornjih Ležeč
---
{{<figure src="M_0_3032.JPG">}}

Najbolj strma pot na vrh [Vremščice](../) je speljana iz Gornjih Ležeč, vasi na pobočjih severno od doline Reke. Včasih, ko so se planinci odpravljali na izlete predvsem z vlakom, je bila ta pot zanimiva zaradi železniške postaje v Gornjih Ležečah, danes pa se lahko z avtom pripeljete še malce bliže vrhu -- markirana pot namreč prečka cesto med Divačo in Pivko.

### Osnovni podatki

**Zahtevnost**
:   Dobro označena, v zgornjem delu precej strma pot.

**Dostop**
:   Na Vremščico se odpravite s ceste med Divačo in Pivko.

**Dolžina**
:   Vzpon: 45 minut do ene ure\
    Spust: 30 minut\
    Skupaj: 2 uri

**Višina**
:   1027 m

**Višinska razlika**
:   360 m

**Čas obiska**
:   Na Vremščico se lahko odpravite v vseh letnih časih; najlepše bo pozno spomladi, poleti pa verjetno prevroče.

**Priporočam**
:   Dobra obutev in planinske palice ne bodo odveč, niso pa nujne.

**Zemljevid**
:   Slovenska Istra, Čičarija, Brkini in Kras, planinska karta 1 : 50.000

Kratek opis poti
----------------

Na izlet se odpravite s ceste med Divačo in Pivko. Primorsko avtocesto zapustite na izvozu Divača, zavijete levo proti Divači, nato pa pred krajem (na istem odcepu, s katerega je v levo speljana cesta proti Lipici) desno proti Ležečam in Pivki. Široka asfaltna cesta vas pelje čez Ležeški Gabrk, po štirih kilometrih pa vas kažipot proti Pivki usmeri levo. Sledi precej dolg klanec (ob južnem pobočju Vremščice se dvignete za 300 metrov), ko se cesta prevali proti Pivki, pa postanite malce bolj pazljivi -- približno na sedmem kilometru (po cestnih oznakah) boste na desni opazili večje »parkirišče«, s katerega vodita dve široki gozdni cesti, na levi strani ceste pa zaraščen kolovoz s planinskim kažipotom. Avto pustite na parkirišču in sledite markacijam.

Pot je v začetku speljana po zmerno vzpenjajočem se kolovozu, ki vodi skozi prijetno senčen gozd. Kolovoz se zlagoma spreminja v stezo, ki naenkrat zavije v desno in se naravnost po strmem pobočju usmeri proti vrhu. Čez nekaj minut je gozda konec, pridete na sončne kraške travnike pod vrhom Vremščice, kot nagrada za trud pa se za vami začnejo odpirati razgledi -- najprej na Brkine, nekaj kasneje na Slavnik, nato pa še na Tržaški zaliv. Na teh travnikih boste maja zagotovo našli obilo cvetja -- prevladuje zlati koren, mnogo pa je tudi narcis, perunik in potonik. Dobro uhojena steza vas nato v dobrih desetih minutah pripelje do vrha Vremščice, s katerega se odpre še razgled proti severu.

{{<gallery>}}
{{<figure src="M_0_3033.JPG">}}
{{<figure src="M_0_3034.JPG">}}
{{<figure src="M_0_3037.JPG">}}
{{</gallery>}}

Če ste se na pot odpravili z vlakom, si lahko privoščite spust do Senožeč ali Košane, tisti, ki ste v dolini pustili avto, pa se morate seveda vrniti po poti, po kateri ste se povzpeli.

{{<figure src="mapgps.jpg" caption="Zemljevid poti">}}
