---
date: 2003-04-20 00:00:00+00:00
delta: 340
description: Tinjan je zadnji razgledni hrib, ki ga slovenska planinska pot obišče
  preden se dokončno spusti do morja v bližini Ankarana.
dirty: true
duration: 2
height: 374
image:
- M_7-4705_IMG.JPG
- M_7-4714_IMG.JPG
- M_7-4707_IMG.JPG
- mapgps.jpg
- path_1.gif
- alt.gif
lead: M_7-4705_IMG.JPG
map: 1
maplink: https://mapzs.projekti.si/poi/1827
name: Tinjan_Osp
peak: 45.561375,13.835055
region: istria
start: 45.571298,13.857212
title: Tinjan iz Ospa
x: 409
y: 47
---
{{<figure src="M_7-4705_IMG.JPG" caption="Pogled na Tinjan z Golega brda">}} Tinjan je zadnji razgledni hrib, ki ga slovenska planinska pot obišče, preden se dokončno spusti do morja v bližini Ankarana. Na samem vrhu je stisnjena istoimenska vasica s cerkvico sv. Mihaela, od koder se vam v lepem vremenu odpre razgled na Piranski in Tržaški zaliv na eni strani ter okoliška hribovja na drugi strani. Na Tinjan se lahko pripeljemo po asfaltni cesti iz Škofij ali pa se nanj povzpnemo po planinski poti iz Ospa ali Rižane.

Opomba: Pot iz Rižane prečka novo avtocesto proti Kopru, zato jo odsvetujem.

Osnovni podatki
===============

Zahtevnost
:   Odlično označena, precej položna pot

Dostop
:   Na Tinjan se povzpnemo iz Ospa, vasice, stisnjene pod strme stene Kraškega roba. Osp je le nekaj kilometrov oddaljen od magistralne ceste Ljubljana--Koper.

Dolžina
:   Osp--Tinjan: 1 ura\
    Vrnitev: 45 minut\
    Skupaj: 2 uri

Višina
:   Tinjan: 374 m

Višinska razlika
:   340 m

Čas obiska
:   Na Tinjan se lahko povzpnete kadarkoli, poletni vzpon zaradi vročine odsvetujem.

Priporočam
:   Na pot se lahko mirno odpravite v športnih copatih, palice in planinska obutev pa seveda nikoli ne škodijo.

Karta
:   Slovenska Istra, Čičarija, Brkini in Kras, 1 : 50.000, PZS 1997

Iz Ospa na Golo brdo
--------------------

{{<figure src="M_7-4714_IMG.JPG" caption="Pogled na Osp in steno za njim z Golega brda">}} Vzpon na Tinjan začnemo v Ospu, kraški vasici, stisnjeni pod strme stene Kraškega roba, po katerih je Osp tudi najbolj znan -- stene nad Ospom so priljubljen cilj plezalcev, ki jih lahko vse leto občudujete iz doline.

V Osp vas bo pripeljala cesta, ki se na enem od ostrih ovinkov sredi črnokalskega klanca odcepi navzdol v Osapsko dolino. Že na začetku vasi vas kažipot usmeri na parkirišče v bližini kampa južno od vasi, kjer lahko pustite avto. Pred začetkom izleta si vzemite nekaj minut za ogled strmih sten, ki se severno od vas vzpenjajo nad vasico, potem pa se prepustite markacijam, ki vas po makadamski poti, ki prečka Osapsko dolino, usmerjajo proti jugu.

Po prečkanju Osapske doline se začne makadamska cesta zlagoma vzpenjati, že čez nekaj metrov pa nas markacije usmerijo desno, na planinsko pot, ki po krajšem, a nekoliko bolj strmem vzponu pripelje na travnike Golega brda, od koder si lahko Osp ogledate iz skorajda ptičje perspektive. Pot po travniku je malodane brez markacij, zato sledite kolovozu, na začetku gozda pa vas že čaka naslednja markacija.

Vzpon na Tinjan
---------------

{{<figure src="M_7-4707_IMG.JPG" caption="Cerkev sv. Mihaela vrh Tinjana">}} Po prečkanju Golega brda teče planinska pot skozi gozd po dobro vzdrževanem kolovozu, ki se vedno bolj strmo vzpenja, dokler se ne združi s potjo, ki vodi na Tinjan iz Rižane. Le nekaj sto metrov za tem se kolovoz konča na makadamski cesti, ki vas bo popeljala skoraj do Tinjana.

Pozor pri vrnitvi -- odcep z makadamske ceste je slabo označen.

Markacije vas po makadamski cesti vodijo mimo napajališča, kjer si boste lahko v pomladnih mesecih ogledali nekaj rastlin, ki ljubijo bolj mokra tla, nato pa tik pod Tinjanom prečkate makadam, ki vodi proti Plavjam, in se po ožjem kolovozu začnete približevati Tinjanu s severne strani. Kolovoz vas vodi po spodnjem robu vasi, pod cerkvijo sv. Mihaela, in se sredi vasi priključi na asfaltno cesto iz Škofij. Tu se vam odpre razgled proti severozahodu na Tržaški zaliv, Kraški rob in Kras.

Po krajšem počitku se povzpnite do cerkvice na vrhu hriba nad vasjo -- v lepem vremenu boste od tod videli ves Piranski zaliv, Istro, Bržanijo z okoliškimi hribi in pogorje Slavnika.

S Tinjana se lahko vrnete v Osp po planinski poti, po kateri ste prišli, lahko pa izberete eno od drugih možnosti:

-   Začnete se vračati po poti, po kateri ste se vzpeli, na razcepu planinskih poti pa izberete pot proti Rižani. Od nje se po 700 metrih odcepi kolovoz levo navzdol proti Gabrovici. Od Gabrovice do Ospa vas čaka 400 metrov asfalta, nato pa zavijete levo na makadamsko cesto, ki vas po južnem robu Osapske doline pripelje nazaj do planinske poti.
-   Po planinski poti se vrnete na makadam, ki ste ga prečkali malo pod Tinjanom, zavijete levo (proti Plavjam), od makadamske ceste pa se po 400 metrih odcepi kolovoz, ki vas po pobočjih Čuka in južnem robu Osapske doline pripelje do parkirišča.
