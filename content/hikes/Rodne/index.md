---
date: 2005-01-30 00:00:00+00:00
delta: 460
description: Severno nad dolino Idrijce se nasproti Šebreljski planoti nad Reko dvigajo
  Rodne, razgleden travnat vrh s čudovitim pogledom na okoliško hribovje in greben
  Spodnjih Bohinjskih gora.
duration: 2
height: 698
lead: M_1_2149.JPG
map: 1
maplink: https://mapzs.pzs.si/poi/35964
name: Rodne
nearby:
- /hikes/sebrelje
- /hikes/kojca
- /hikes/porezen
- /hikes/skrbinakuk
- /hikes/bevkovvrh
peak: 46.130969,13.927604
region: primorska
start: 46.117423,13.921578
title: Rodne
---
{{<figure src="M_1_2149.JPG">}}

Severno nad dolino Idrijce se nasproti [Šebreljski planoti](../sebrelje) nad Reko dvigajo Rodne, razgleden travnat vrh s čudovitim pogledom na greben Spodnjih Bohinjskih gora, Kojco in Porezen ter vrhove Idrijskega hribovja. Nanj vodi prijetna markirana pot z Reke, spust pa vam lahko popestrijo še vedno dobro vidne stezice, speljane nad Reko.

### Osnovni podatki

**Zahtevnost**
:   Markirana, le tu in tam nekoliko bolj strma pot.

**Dostop**
:   Izlet začnete v Reki, vasici v dolini Idrijce.

**Dolžina**
:   Reka--Rodne: 1 ura\
    Vrnitev: 45 minut\
    Skupaj: 2 uri

**Višina**
:   698 m

**Višinska razlika**
:   460 m

**Čas obiska**
:   Na pot se lahko odpravite v vseh letnih časih.

**Priporočam**
:   Za ta izlet ne potrebujete planinske opreme.

**Karta**
:   Škofjeloško in Cerkljansko hribovje, izletniška karta 1 : 50.000

Z Reke na Rodne
---------------

Izlet na Rodne začnete v dolini Idrijce, na robu vasice Reka (dostop do izhodišča je podrobneje opisan ob izletu na [Šebreljsko planoto](../sebrelje)). Vrnite se do začetka Reke (300 m), kjer vas kažipot usmeri levo na makadam, ki se začne zlagoma dvigati med hišami.

Makadam vas kmalu pripelje skozi vas do asfaltne ceste, speljane v Orehovsko grapo. Tej sledite do prvega razcepa, kjer vas markacije usmerijo levo navzgor. Asfalta je po prvem strmem vzponu na srečo konec, po makadamu pa ste kmalu pri prvi kmetiji, kjer med hišami poiščete kolovoz, ki se za njimi dviguje v levo po travniku. Takoj za prvim desnim okljukom ga zapustite in se začnete vzpenjati naravnost navzgor po ozki stezici, ki kmalu zavije v gozd, pa spet na nekoliko više ležeče travnike, kjer vas že čakajo prvi razgledi na Orehovsko grapo, Kojco in Porezen. Ko se stezica priključi kolovozu, vas markacije usmerijo v levo in v nekaj minutah se boste znašli na čudovito urejeni planini.

Kolovoz vas popelje skoraj do konca planine, kjer se zlagoma izgubi, vas pa markacija na zadnjem seniku usmeri naravnost navzgor po travniku. Držite se malce v desno in se vzpnite levo od dreves proti gozdičku vrh grebena. Tam vas markacija usmeri v desno, na ozko stezo, ki se hitro dvigne ob električnem pastirju po zelo strmih in zračnih z resjem zaraščenih travnikih ter vas v nekaj minutah pripelje na vrh Roden. Zgoraj boste zagotovo uživali v prelepem razgledu na Idrijsko in Cerkljansko hribovje, v ozadju pa vas bosta pozdravila tudi Vogel in Zabiški Kuk.

{{<gallery>}}
{{<figure src="M_1_2145.JPG" caption="Planina nad Reko">}} {{<figure src="M_1_2143.JPG" caption="Kojca">}} {{<figure src="M_1_2147.JPG" caption="Zabiški Kuk in Vogel">}}
{{</gallery>}}

Spust do Reke
-------------

Z Roden lahko nadaljujete izlet proti Kojci (do vrha vas čakata še dobri dve uri precej strmega vzpona) ali pa se odločite za vrnitev v Reko. To lahko začinite z nekoliko bolj zahtevnim spustom po stezici, ki se s planine spusti naravnost po grebenu do vasi.

Zagotovo bo na planini najteže najti začetek stezice v gozdu. Meni je pomagalo tole navodilo domačinov: med spustom po planini zapusti kolovoz pred zadnjim senikom, ki je krit s slamo (če boste prišli do njive na koncu planine, boste že predaleč), in se odpravi naravnost mimo njega po travniku proti precej dobro vidni zajedi v gozdnem robu. V tej zajedi poiščite pot, ki se začne zlagoma spuščati desno po pobočju (napačne poti ne morete ubrati, saj je to edini prehod po drugače nemarno strmem pobočju). Stezica se kmalu razcepi in tam izberite levi (spuščajoči se) krak, ki vas popelje med razpadajočimi bunkerji do grebena, po katerem se nato približno 15 minut spuščate proti Reki. Steza je večinoma odlično vidna, le tu in tam jo precej zarašča resje.

{{<gallery>}}
{{<figure src="M_1_2169.JPG">}}
{{<figure src="M_1_2170.JPG">}}
{{<figure src="M_1_2171.JPG" caption="Spust proti Reki">}}
{{</gallery>}}

Tik nad vasjo se znajdete v pravem labirintu stezic. Ne zavijajte vstran, ampak uberite nekoliko ožjo stezo, ki teče le malce v desno. Ta postaja vedno bolj zaraščena (očitno je tu ne uporabljajo več tako pogosto), a še vedno dobro vidna. Po krajšem spustu, med katerim že vidite strehe v vasi, zavije steza v desno, se razširi in vas pripelje do prve hiše. Steza je bila nekoč speljana čez dvorišče, zdaj pa se mu raje izognite in se po travniku spustite do makadama pod seboj. Na njem zavijte levo in se skozi vas spustite do izhodišča.
