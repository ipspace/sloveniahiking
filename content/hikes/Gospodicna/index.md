---
date: 2003-08-24 00:00:00+00:00
delta: 460
description: "Kljub temu, da na Gorjancih, gozdnatem pobočju, ki se južno od Novega\
  \ mesta dviguje tik ob meji s Hrvaško, vedno primanjkuje vode, boste nekje na sredini\
  \ pobočja, tam kjer apnenec zamenjajo nepropustne (predvsem laporne) kamnine, našli\
  \ vrsto studencev, med katerimi je najznamenitejša Gospodična, katere voda naj bi\
  \ prinašala večno mladost. \n"
duration: 2.5
height: 828
lead: M_7-6715_IMG.JPG
map: 1
maplink: https://mapzs.projekti.si/poi/3956
name: Gospodicna
nearby: []
peak: 45.766444,15.297079
region: dolenjska
title: Gospodična
---
{{<figure src="M_7-6715_IMG.JPG">}} Kljub temu, da na Gorjancih, gozdnatem pobočju, ki se južno od Novega mesta dviguje tik ob meji s Hrvaško, vedno primanjkuje vode, boste nekje na sredini pobočja, tam kjer apnenec zamenjajo nepropustne (predvsem laporne) kamnine, našli vrsto studencev, med katerimi je najznamenitejša Gospodična, katere voda naj bi prinašala večno mladost. A tudi če boste sredi poletja prišli do popolnoma posušenega izvira, ne obupajte -- v planinskem domu, ki stoji le nekaj metrov nad Gospodično, vas čaka izvrsten divjačinski golaž, ki ga prijazen oskrbnik postreže v kruhovih skodelicah.

Gorjanci so prepredeni z markiranimi potmi in tudi do Gospodične se lahko povzpnemo iz nekaj smeri; mi bomo z iskanjem izvira večne mladosti začeli v Gabrju, vasici stisnjeni tik pod pobočje Gorjancev.

### Osnovni podatki

**Zahtevnost**
:   Odlično označena, le mestoma strma pot.

**Dostop**
:   Do Gospodične se bomo povzpeli iz Gabrja, vasice vzhodno od Novega mesta.

**Dolžina**
:   Gabrje -- Gospodična: 1 ura 15 minut\
    Vrnitev: 1 ura\
    Skupaj: 2,5 ure (brez golaža)

**Višina**
:   828 m

**Višinska razlika**
:   460 m

**Čas obiska**
:   Na pot se lahko odpravimo v vseh letnih časih, tudi poleti nas bo gozd zanesljivo varoval pred pripeko.

**Priporočam**
:   Pot je enostavna, zato planinska obutev ni potrebna, palice pa seveda nikoli ne škodijo.

**Karta**
:   Dolenjska, Gorjanci, Kočevski rog (PZS), 1:50.000\
    Posavje (izletniška karta, GZS), 1:50.000

Na Internetu boste o Gorjancih in Gospodični našli še precej podatkov na naslednjih straneh:

-   [Nekaj osnovnih podatkov o Gorjancih](http://www.infotehna.si/pd-novomesto/gorjanci/pd-nm4.htm) (PD Novo mesto)
-   [Čudežna gorjanska voda in roža rož](http://www.gape.org/gapes/prispevki/gorjanci_voda.htm) (članek iz Nedeljskega dnevnika)
-   [Trdinove Bajke in povesti o Gorjancih](http://www.ijs.si/lit/trdina.html-l2)

Gabrje
------

Pot bomo začeli v Gabrjah, majhni vasici pod Gorjanci, vzhodno od Novega mesta. V Gabrje boste z magistralne ceste Ljubljana -- Krško najlažje prišli takole:

-   Magistralno cesto zapustite na izvozu Otočec (odcep je malce kompleksen - tisti, ki prihajate iz Ljubljane, zavijete s ceste takoj za bencinsko črpalko, tisti, ki prihajate iz krške smeri, pa pred njo, nato pa zavijete levo pod most). Na stari cesti ob Krki zavijete desno (smer Otočec/Novo mesto).
-   Mimo gradu Otočec, ki ga boste videli na svoji levi (mimogrede, tudi grad in okolica sta vredna ogleda), se odpeljete proti nekaj kilometrov oddaljeni vasici Otočec.
-   V Otočcu takoj za cerkvijo zavijete levo na ozko cesto, ki se spušča med tesno stisnjenimi hišami (smer Gumberk/Ratež).

Od tod naprej, pa naj se sliši še tako neverjetno, vozite stalno naravnost:

-   V Ratežu prečkate cesto Novo mesto -- Šentjernej.
-   Peljete se skozi Male in Velike Brusnice (kar vztrajajte v smeri, v kateri vozite, čeprav je cesta občasno nekoliko ožja).
-   V Gabrju se na prvem križišču (še pred vasjo) držite desne (glavne) ceste.
-   Sredi vasi vas čaka križišče (desno kaže kažipot za Hrušico), kjer še vedno vozite naravnost po glavni cesti, ki se tam začne imenovati Šumeči potok (da, tudi v Gabrju imajo ulice).
-   Približno na tem mestu boste opazili kažipote za kmečki turizem (pri Ivanežu), na katerih je narisana tudi markacija. Ne pustite se zmesti (kot sem se jaz), na naslednjem križišču vas že čaka planinski kažipot (še vedno naravnost, po glavni ulici), čez nekaj metrov pa se pokažejo tudi prve markacije.

Za zadnjimi hišami v vasi zavije asfaltna cesta ostro levo v klanec (proti Jugorju), naravnost se nadaljuje makadamska cesta, ob kateri vas čaka precej veliko parkirišče, na katerem lahko pustite avto.

Vzpon do Gospodične
-------------------

Na začetku vzpona proti Gospodični vas čaka edina orientacijska zanka na celotni poti -- pred vami sta dve makadamski cesti, ena vodi naravnost, druga zavije desno v klanec, markacij pa ni videti nikjer. No, že malce bolj pozoren pogled opazi ozko stezico, ki se med njima izgubi v gozd, ko pa si stezico ogledate malce bolj podrobno, hitro opazite markacijo v gozdu.

{{<gallery>}}
{{<figure src="M_7-6709_IMG.JPG" caption="Začetek poti">}}
{{<figure src="M_7-6711_IMG.JPG" caption="Prvi razgledi">}}
{{</gallery>}}

Že po prvih metrih hoje boste videli, da so Gorjanci naravnost prepredeni z mrežo gozdnih cest, kolovozov in pešpoti (seveda na zemljevidu večina le-teh sploh ni vrisanih). Planinci PD Novo Mesto, ki vzdržujejo to pot, so spretno izbrali optimalno pot proti cilju, tako da stalno preskakujemo z gozdnih cest na kolovoze in ozke pešpoti, tu in tam pa nas markacije usmerijo na komaj vidno stezico, ki se vije po gozdnem pobočju in je skorajda popolnoma skrita pod bukovim listjem. A brez skrbi -- markacije so tako pogoste in tako dobro vzdrževane, da bi se lahko izgubil le največji nerodnež.

Dobre pol ure vzpona po razgibani poti nas pripelje iz bukovega gozda na rob prvega travnika, ob katerem se začnemo vzpenjati. Na tem mestu se velja ustaviti in se ozreti nazaj -- med drevesi se že odprejo prvi pogledi na razgibano dolenjsko pokrajino, a le za hip, saj pot hitro zavije nazaj v gozd in spet nas čaka približno polurni vzpon do naslednje košenice, kjer so razgledi bistveno lepši, saj smo se dvignili že za dobrih 350 metrov.

{{<figure src="M_7-6712_IMG.JPG" caption="Preko košenice">}}

Pot nas vodi ob zgornjem robu travnika, kjer boste lahko sredi poletja uživali v bogastvu travniških rož (morda vas tu in tam čaka tudi zlato jabolko), konec poletja in v začetku jeseni pa se boste morali zadovoljiti z rožami, ki jih boste opazili ob travniškem robu, saj te travnike še vedno skrbno kosijo. A nič hudega -- pod nogami se bodo svetili pisani cvetovi zebrata, drobcene smetlike, tu in tam cveti še osamljena šentjanževka, na travniku pa prvi podleski že najavljajo prihod jeseni.

Do cilja naše poti je od zadnjega travnika le še slabih 15 minut hoje skozi gozd (razen če si boste izlet podaljšali z obiranjem malin, ki jih boste našli takoj za travnikom) in že boste nad seboj med drevesi opazili streho Doma Vinka Paderšiča. Do tja se lahko sprehodite po kolovozu, po katerem hodite, lahko pa uberete krajšo pot po stopnicah, ki vas desno po pobočju pripeljejo mimo izvira Gospodična do doma.

{{<gallery>}}
{{<figure src="M_7-6715_IMG.JPG" caption="Gospodična">}} {{<figure src="M_7-6716_IMG.JPG" caption="Planinski dom">}}
{{</gallery>}}

Po osvežitvi in nabiranju mladosti pri izviru ter okrepčilu v domu se lahko odločite za nadaljevanje poti na Trdinov vrh (do tja vas loči le še ura vzpona) ali pa se vrnete nazaj v dolino, najbolje po poti, po kateri ste se povzpeli.

{{<figure src="Razgled.jpg" caption="Pogled na dolenjske griče, v ozadju Zasavsko hribovje" caption-position="bottom">}}
