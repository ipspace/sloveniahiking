---
date: '2005-11-27T00:00:00'
delta: 540
description: Južno od Vuhreda stoji na sončnem razglednem vrhu enega od stranskih
  grebenov Pohorja cerkev sv. Antona, ki je vrhu in bližnjemu. zaselku dala tudi ime.
dirty: true
duration: 4
height: 854
image:
- M_7_2705.JPG
- M_6_2692.JPG
- M_6_2694.JPG
- M_6_2696.JPG
- M_6_2699.JPG
- M_7_2705.JPG
- M_7_2703.JPG
- M_7_2704.JPG
- mapgps.jpg
- path_1.gif
lead: M_7_2705.JPG
map: 1
name: svAnton
title: Sveti Anton na Pohorju
x: 516
y: 157
---
{{<figure src="M_7_2705.JPG">}} Južno od Vuhreda stoji na sončnem razglednem vrhu enega od stranskih grebenov Pohorja cerkev sv. Antona, ki je vrhu in bližnjemu zaselku dala tudi ime. Tabla pred njo trdi, da je cerkev »med najbolj imenitnimi slovenskimi cerkvami tega velikega med Slovenci zelo priljubljenega svetnika«. O imenitnosti cerkve ne morem soditi, razgledi okrog nje pa so zagotovo takšni; na jugu se dviguje glavni greben Pohorja, ki tam doseže največjo višino, na zahodu lahko v lepem vremenu v daljavi opazite Uršljo goro, Peco in Raduho, vse okoli vas pa so razgibana pobočja Pohorja in sosednjega Kozjaka.

Do Svetega Antona se lahko povzpnete po markiranih poteh iz Vuhreda ali od Svetega Primoža, nanj pa vodi tudi množica nemarkiranih poti in kolovozov (ne nazadnje se lahko do tja tako kot še marsikam na Pohorju žal pripeljete tudi z avtomobilom).

### Osnovni podatki

**Zahtevnost**
:   Odlično označena, le v začetku precej strma pot, speljana po prijetnih kolovozih in gozdnih cestah.

**Dostop**
:   Do Svetega Antona se boste odpravili iz Vuhreda, kraja na desnem bregu Drave.

**Dolžina**
:   Vuhred--Sveti Anton: 2 uri\
    Vrnitev: 1 ura 30 minut\
    Skupaj: 4 ure

**Višina**
:   854 m

**Višinska razlika**
:   540 m

**Čas obiska**
:   Na pot se lahko odpravite v vseh letnih časih. Ker teče po senčnih severnih pobočjih, bo verjetno bolj prijetna poleti.

**Priporočam**
:   Na začetnih, občasno precej spolzkih strminah dobra obutev in planinske palice ne bodo odveč. Na gozdnih robovih so kolovozi precej zaraščeni; če vas to moti, vzemite s seboj sredstvo za odganjanje mrčesa.

**Zemljevid**
:   Pohorje, planinska karta, 1 : 50.000

Kratek opis poti
----------------

{{<figure src="M_6_2692.JPG" caption="Cerkev sv. Lovrenca">}} {{<figure src="M_6_2694.JPG" caption="Vuhred">}}

Markirana pot do Svetega Antona se začne v Vuhredu, kraju na južnem bregu Drave nasproti dosti bolj znanih Radelj ob Dravi. Do tja se lahko pripeljete iz Maribora ali Dravograda (verjetno bo za večino Slovencev pot skozi Maribor časovno krajša, nedvomno pa bolj udobna). Nekaj sto metrov pred Radljami (v smeri Maribora) vas kažipot usmeri čez Dravo v Vuhred, kjer lahko parkirate levo za spomenikom za prvimi hišami.

Če bi si radi privoščili nekaj daljši izlet, izkoristite vlak, ki vas iz Maribora pripelje v Vuhred. Od Svetega Antona se lahko nato spustite v Vuzenico, kjer vas spet pobere vlak.

Od parkirišča sledite markacijam in kažipotom proti Ribnici na Pohorju, ki vas bodo popeljali mimo čudovite cerkve sv. Lovrenca, nato pa vas bo tik pred zadnjo hišo v Vuhredu lesen kažipot usmeril v desno (pozor: pri prvi hiši imajo ogromnega neprijetnega psa, ki baje »še nikomur ni nič naredil«).

{{<figure src="M_6_2696.JPG" caption="Vzpon po strmih kolovozih">}} {{<figure src="M_6_2699.JPG" caption="Prvi razgledi">}}

Markacije vas za drugo hišo vnovič usmerijo v desno, na komaj viden kolovoz, speljan čez travnik (bodite pozorni, med pogovorom z domačini sem skorajda odšel v napačno smer). Na robu gozda kolovoz zavije v levo, se vzpne ob travniku, nato pa končno zavije v gozd in vas po krajšem, a precej strmem vzponu pripelje do Krefla, prve kmetije na poti. Tam zavijete levo na makadamsko cesto, ki se dviga iz doline, že nekaj metrov za hišo pa spet levo na ozko stezo, ki se kmalu spremeni v kolovoz. Ta vas skozi gozd in čez travnik pripelje do Kolmana, kjer zavijete desno na cesto (mimo hleva), zatem pa po nekaj metrih spet levo na kolovoz.

Med vzponom po kolovozu prečkate dve makadamski cesti, potem pa se kolovoz spremeni v makadam, ki vas popelje po zadnjem strmem klancu mimo Spodnjega Bitriha (na zemljevidu Vitriha) do lesenega kažipota. Orientacijskih zank je konec; makadamska cesta vas bo odpeljala naravnost do cilja.

{{<figure src="M_7_2705.JPG" caption="Sveti Anton">}} {{<figure src="M_7_2703.JPG" caption="Kapelica na razcepu">}}

Ker ste se povzpeli na vrh stranskega grebena, ste na prvih travnikih nagrajeni z razgledi na sosednji Kozjak, pri Mraku pa tudi na glavni greben Pohorja. Pravo uživanje se začne malce kasneje, pri Glažerju, od koder se odpira pogled v skoraj vse smeri. Po krajšem sila prijetnem sprehodu do Maleja zavijete spet v gozd, cesta se rahlo spusti in vas pripelje do kapelice. Tam na razcepu izberete desni makadam in v nekaj minutah pridete do cerkve.

{{<figure src="M_7_2704.JPG" caption="Sveti Primož">}}

Ko si nekoliko odpočijete in se naužijete res lepih razgledov, se lahko odpravite naprej (do Svetega Primoža ali pa celo do Partizanskega doma na Kopah), tisti, ki ste v Vuhred prišli z avtom, pa se boste odpravili nazaj v dolino po poti, po kateri ste se povzpeli (pogled na zemljevid vam bo ponudil še nekaj alternativnih poti, večinoma po makadamu ali asfaltu).
