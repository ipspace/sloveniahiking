---
date: 2003-04-13 00:00:00+00:00
delta: 350
description: Brunk je zaselek na razglednem vrhu južno od Radeč s cerkvico sv. Treh
  kraljev. Izpred cerkve boste v lepem vremenu videli večino Posavskega hribovja,
  vključno s Kumom, Lisco in Bohorjem, na jugu pa bo pogled segel vse do Gorjancev.
duration: 3
height: 557
lead: M_8-4819_IMG.JPG
map: 1
maplink: https://mapzs.projekti.si/poi/34684
name: Brunk
nearby: []
peak: 46.037433,15.179605
region: posavje
title: Brunk iz Hotemeža
---
{{<figure src="M_8-4819_IMG.JPG">}}

Brunk je zaselek na razglednem vrhu južno od Radeč s cerkvico sv. Treh kraljev. Izpred cerkve boste v lepem vremenu videli večino Posavskega hribovja, vključno s Kumom, Lisco in Bohorjem, na jugu pa bo pogled segel vse do Gorjancev.

Na Brunk vodi markirana pot iz Radeč, ki pa teče v glavnem po asfaltnih in makadamskih cestah, zato se bomo nanj raje odpravili po poti iz Hotemeža.

Osnovni podatki
===============

Zahtevnost
:   Pot je mestoma strma, markacije boste našli samo na zemljevidu. Na nekaterih mestih v gozdu ne bo škodil smisel za orientacijo.

Dostop
:   Na Brunk se bomo povzpeli iz Hotemeža, majhnega zaselka nekaj kilometrov južno od Radeč.

Dolžina
:   Hotemež -- Brunk: 1 h\
    Povratek preko Rudne vasi: 1,5 h\
    Skupaj: 2.5 -- 3 ure

Višina
:   Brunk: 557 m

Višinska razlika
:   350 m

Čas obiska
:   Na pot se ne odpravljajte ko je zasnežena -- že tako boste mestoma iskali kje hoditi. Prav tako bi odsvetoval izlet sredi poletja, saj bo verjetno pot precej zaraščena.

Priporočam
:   Ker ne hodimo po kraškem svetu, je vlage več kot dovolj -- dobra obutev in palice bodo preprečile nepotrebne zdrse. Poleti bo verjetno dobrodošlo sredstvo za odganjanje klopov.

Karta
:   Posavsko hribovje, PZS, 1:50.000

\
[Naprej]{#anxt}

Še en nasvet - če boste kliknili na katerokoli sliko, boste dobili večjo sliko v pop-up oknu.

Iz Hotemeža na Brunk
--------------------

Izlet začnemo v Hotemežu, zaselku le nekaj kilometrov južno od Radeč ob cesti med Radečami in Sevnico. Avto lahko pustimo na parkirišču v bližini gostišča Strnad, se odpravimo v smeri Sevnice in že čez nekaj metrov med hišami zavijemo na asfaltno cesto, ki vodi desno v dolino Hotemeškega potoka (pazite: le malo naprej je naslednji odcep, ki pelje proti Šentjanžu).

Takoj za zadnjimi hišami je asfalta konec, makadamska cesta nas pripelje do konca doline, kjer cesta zavije desno proti zadnjim hišam, levo pa se od nje odcepi gozdna pot, ki preko mostička prečka Hotemeški potok in teče v gozd ob manjšem potočku. Že čez nekaj metrov se od te gozdne ceste desno odcepi nekoliko ožji kolovoz, ki se začne strmo vzpenjati.

{{<figure src="M_8-4810_IMG.JPG" caption="Dolina je še v senci, na Brunku pa se že sončijo">}}

Po desetih minutah hoje se pot nekoliko položi in začne se orientacijski pohod -- pobočje je prepredeno z starimi in starejšimi potmi. Pravilo, ki se ga poskusite držati, je naslednje: na vsakem razcepu izberite pot, ki pelje navzgor -- praviloma desno. Na prvem razcepu pravilo deluje odlično, desna pot se vzpenja, že čez kakšnih 100 metrov pa bi se sicer radi odločili za desno pot, le da izgleda precej zaraščena (preko poti leži množica podrtih dreves). Na tem mesto lahko zavijete malce bolj proti levi, nato pa po vedno ožjih poteh po hribu naravnost navzgor, dokler se ne srečate s potjo, ki ste se ji hoteli izogniti -- le da je višje precej bolj prehodna.

{{<figure src="M_8-4812_IMG.JPG" caption="Pot skozi gozd">}}

Vzpon po bolj-ali-manj zapuščenih poteh nadaljujete do približno 150 (višinskih) metrov pred Brunkom, ko se naenkrat znajdete na očitno pogosto uporabljani gozdni cesti, ki vodi desno navzgor. Po njej pridete do križišča, kjer morate pravilo zavreči in nadaljevati levo (desni krak se namreč spušča). V kratkem se bo pred vami odprl travnik, pridružil se vam bo daljnovod, ki vam je v začetku doline ušel v hrib in čez nekaj metrov boste pri kapelici prišli na asfaltno cesto, le dobrih 200 metrov oddaljeni od cerkvice sv. Treh Kraljev na Brunku.

{{<figure src="M_8-4816_IMG.JPG" caption="Cerkev sv. Treh Kraljev na Brunku">}}

Brunk in vrnitev v Hotemež
--------------------------

Že pred cerkvijo na robu Brunka boste občudovali razglede na okoliška hribovja, razgled izpred cerkve pa je v lepem vremeu vsekakor vreden vzpona -- na jugu boste videli vse do Gorjancev, na severu in vzhodu pa boste lahko občudovali vse pomembnejše bližnje vrhove v Posavskem hribovju -- od Kuma, Kopitnika, Kozjega, do Lisce in Bohorja.

{{<figure src="M_8-4820_IMG.JPG" caption="Pogled na Kum z Brunka">}}

Po krajšem počitku se lahko v Hotemež vrnete po poti, po kateri ste prišli, lahko pa se odločite za vrnitev po mnogo bolj razgledni poti proti Radečam -- odpravite se po asfaltni cesti skozi Brunk, na koncu zaselka se asfalt spremeni v makadam, na prvem razcepu se začnite spuščati po desni cesti.

Razgledna makadamska cesta vas med travniki vodi ob pobočju rahlo navzgor skozi Rudno vas, nato pa se začne spuščati proti Radečam. Cerkev na Brunku bo stalno na vaši desni (v bistvu skoraj krožite okoli nje), pred sabo pa boste stalno videli pobočje Kozjega s cerkvijo sv. Duha na sredini pobočja.

{{<figure src="M_8-4817_IMG.JPG" caption="Rudna vas">}}

Na prvem razcepu vas markacije usmerjajo levo, vi pa se odpravite desno proti Hotemežu (seveda se lahko spustite tudi do Radeč, vendar vas potem čaka nekaj-kilometrska pot po glavni cesti). V začetku je pot makadamska, med hišami Brunške gore se pojavi asfalt, ki nato spet izgine, zadnji kilometer ceste pa je spet asfaltiran. Cesta vas pripelje na začetek Hotemeža, približno 300 metrov od mesta, kjer ste pustili avto.

{{<figure src="M_8-4819_IMG.JPG" caption="Pogled na Brunk izpod Rudne vasi">}}
