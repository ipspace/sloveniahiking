---
date: 2004-07-25 00:00:00+00:00
delta: 240
description: Visoko nad Poljansko dolino stoji na razglednem vrhu nad Zmincem sveti
  Ožbolt, najviše ležeča cerkev na tem grebenu, izpred katere se odpre čudovit razgled
  na Polhograjsko in Škofjeloško hribovje.
difflevel: 1
duration: 2
height: 859
lead: M_0_1008.JPG
map: 1
maplink: https://mapzs.pzs.si/poi/3811
name: svOzbolt
nearby:
- /hikes/svandrej_zminec
- /hikes/tosc
- /hikes/polhograjskagrmada
- /hikes/polhograjskagora
- /hikes/bukovvrh
peak: 46.115648,14.286202
region: gorenjska
title: Sveti Ožbolt nad Zmincem
---
{{<figure src="M_0_1008.JPG">}}

Visoko nad Poljansko dolino stoji na razglednem vrhu nad Zmincem sveti Ožbolt, najviše ležeča cerkev na tem grebenu (sosednji sv. Jakob na Osolniku je meter niže), izpred katere se odpre čudovit razgled na Polhograjsko in Škofjeloško hribovje. Do Ožbolta se lahko povzpnemo po markirani poti od Andreja nad Zmincem, lahko naredimo nekoliko daljši izlet iz Puštala pri Škofji Loki, zagrizeni ljubitelji pločevine pa se bodo tik pod cerkev lahko pripeljali tudi s svojim najljubšim prijateljem.

### Osnovni podatki

**Zahtevnost**
:   Dobro označena pot, strm je le zadnji vzpon.

**Dostop**
:   Do sv. Ožbolta vodi iz Puštala pri Škofji Loki markirana pot mimo sv. Andreja nad Zmincem.

**Dolžina**
:   Sv. Andrej--sv. Ožbolt: 1 ura\
    Vrnitev do sv. Andreja: 45 minut\
    Skupaj: 2 uri\
    Puštal--sv. Ožbolt: 2 uri\
    Vrnitev: 1 ura 30 minut\
    Skupaj: 3,5 do 4 ure

**Višina**
:   859 m

**Višinska razlika**
:   Sv. Andrej--sv. Ožbolt: 240 m\
    Puštal--sv. Ožbolt: 500 m

**Čas obiska**
:   Na pot se lahko odpravite v vseh letnih časih. Priporočljiv je seveda izlet v lepem in jasnem vremenu s čistim ozračjem.

**Priporočam**
:   Za ta izlet ne potrebujete planinske opreme. Zadnjih nekaj metrov poti je strmih; tam bodo prišle prav planinske palice.

**Karta**
:   Škofjeloško in Cerkljansko hribovje, 1 : 50.000

{{<hike-details-extra>}}

Od Andreja proti Ožboltu
------------------------

Pot do sv. Ožbolta vodi mimo cerkvice sv. Andreja nad Zmincem, do katerega se lahko povzpnete iz Puštala pri Škofji Loki (1 ura, 260 metrov višinske razlike), ali pa se do tja pripeljete z avtomobilom iz doline Hrastnice. Če boste začeli izlet v Puštalu, si najprej preberite opis poti iz Puštala do sv. Andreja, če pa boste do Andreja prišli z avtom, v Puštalu (opis poti do tja) vozite naravnost ob Hrastnici, nato pa po približno dveh kilometrih zavijte desno v hrib. Po dobrem kilometru ovinkaste ceste boste prišli do kmečkega turizma pod cerkvijo sv. Andreja.

Po ogledu cerkvice sv. Andreja nadaljujete hojo po makadamski cesti mimo nje, ob kateri vas kmalu pričaka kažipot proti sv. Ožboltu. Široka gozdna cesta vas vodi desno od travnikov, zato boste še nekaj minut lahko uživali v razgledih na Škofjeloško hribovje, daleč pred seboj pa boste zagledali tudi svoj cilj. Cesta kmalu zavije v gozd in se razcepi; markacije vam svetujejo, da sledite srednjemu kraku, na naslednjem razcepu, kjer markacij ni, pa sledite svojemu občutku in se držite leve, bolj zvožene poti (naslednja markacija je skrita precej nad razcepom).

Za drugim razcepom vas čaka krajši malce bolj strm vzpon, nato pa spet razgibana položna pot, ki vas pripelje na makadamsko cesto proti kmetiji Drajner. Cesta pelje mimo kapelice po grebenu nad kmetijo in čez travnike vas spet pozdravi sv. Ožbolt, ki je zdaj že opazno bliže. Ko cesta pride ponovno v gozd, se začne počasi ožiti, markacije pa vas usmerijo v levo na precej star zapuščen kolovoz (bližnjica; prav tako bi lahko nadaljevali hojo po cesti). Naslednjih nekaj metrov je bolj strmih. Vzpon prekine nekaj širši kolovoz, nato pa vas čaka ozka strma steza, ki vas kmalu pripelje na gozdno cesto pod travniki, vrh katerih stoji sv. Ožbolt.

{{<figure src="M_0_1015.JPG" caption="Sv. Ožbolt">}}

Na travnikih se odprejo čudoviti razgledi na okoliške hribe, ki postajajo z vsakim višinskim metrom še lepši. Cesta vodi do zadnje hiše, tam pa vas markacije pošljejo naravnost navzgor po travniku po ozki stezici ob robu gozda, ki vas v nekaj minutah strmega vzpona pripelje do sv. Ožbolta. Med počitkom na klopci ob cerkvi lahko uživate v razgledu, ki je dosti lepši kot tisti od sv. Andreja -- onkraj Poljanske doline se dvigajo vrhovi Škofjeloškega hribovja, od Črnega vrha prek Blegoša in Starega vrha do Lubnika, v ozadju stoji Ratitovec, desno pa se nad Ljubljanskim poljem v lepem vremenu bleščijo Karavanke in Kamniške Alpe. Če se sprehodite še okoli cerkve, boste lahko občudovali razgled na bližnje vrhove Polhograjskega hribovja, na sosednji Osolnik, Tošč, ki uspešno skriva Grmado, in polhograjsko Goro.

{{<figure src="Razgled_svOzbolt.jpg" caption="Pogled izpred sv. Ožbolta proti severu" caption-position="bottom">}}

V dolino se vrnete po poti, po kateri ste se povzpeli, če pa vas avto ne ovira, lahko nadaljujete pot do Sela, od koder se spustite po dolini Božne do Polhovega Gradca, ali se mimogrede povzpnete še na Tošč.
