---
date: 2005-05-29 00:00:00+00:00
delta: 440
description: Za ljubitelje rož je obisk doline Zalipnik med Goličem in Kraškim robom
  v maju skorajda obvezen. Ta izlet lahko zaključite z vzponom na Kavčič, zadnji slovenski
  vrh Kraškega roba.
duration: 3
height: 883
lead: M_5_2520.JPG
maplink: https://mapzs.pzs.si/path/32452
name: Kavcic
peak: 45.471239,13.983605
region: istria
start: 45.531420,13.947151
startpoint: Podgorje
title: Kavčič iz Podgorja
---
{{<figure src="M_5_2520.JPG">}}

Za ljubitelje rož je obisk doline Zalipnik med [Goličem](../golic) in Kraškim robom v maju skorajda obvezen. Do te doline vas pripeljejo precej dolgi krožni izleti na [Golič](../golic) ali [Lipnik](../lipnik) (čez Golič naberete skupaj blizu 20 kilometrov), lahko pa se tja podate tudi z gorskim kolesom. V tem primeru vam verjetno ne bo odveč planinski zaključek izleta na Kavčič; zadnji slovenski vrh nad Kraškim robom je kot nalašč za to.

### Osnovni podatki

**Zahtevnost**
:   Nemarkirana položna pot

**Dostop**
:   Z avtomobilom se pripeljete do Podgorja pod[Slavnikom](../slavnik), nato z gorskim kolesom pod Kavčič, od tam pa je do vrha le še krajši sprehod.

**Dolžina**
:   Vožnja z gorskim kolesom: 1 ura\
    Vzpon na Kavčič: 30 minut\
    Vrnitev po isti poti: dobra ura\
    Skupaj: 3 do 5 ur (odvisno od tega, koliko časa si vzamete za ogled rož ob poti)

**Višina**
:   883 m

**Višinska razlika**
:   S kolesom: 360 metrov\
    Peš: 80 metrov

**Čas obiska**
:   Na pot se odpravite v lepem sončnem dnevu v maju. V prvi polovici maja cvetijo narcise, v drugi potonike in perunike.

**Priporočam**
:   Izlet je dolg, udobna obutev in zadosti vode ne bo odveč. V lepem vremenu vam bo še kako prav prišla tudi sončna krema.

**Karta**
:   Slovenska Istra, Brkini, Čičarija in Kras, planinska karta 1 : 50.000

Kratek opis poti
----------------

Z avtomobilom se pripeljete do Podgorja pod Slavnikom (opis dostopa boste našli v opisu vzpona na Slavnik). Avto pustite na parkirišču in se z gorskim kolesom odpravite proti Kojniku (natančen opis poti je v [opisu izleta na Kojnik](../kojnik)). Sledite markacijam po široki makadamski cesti, ko pa markacije zapustijo cesto in zavijejo levo na kolovoz, vztrajajte na cesti, ki se začne zlagoma vzpenjati v desno med travniki. Na razcepu cest zavijete levo; sledi daljši vzpon skozi zračen borov gozd do naslednjega razcepa. Leva cesta vodi proti lovski koči (mimo te se spušča pot s Kojnika), vi pa se odpeljete naravnost po kolovozu, ki vas v nekaj minutah pripelje do Zalipnika, kjer se začne botanično uživanje.

{{<figure src="M_5_2521.JPG" caption="Pogled k sosedom: Žbevnica, v ozadju Učka">}}

Vedno slabši kolovoz se zlagoma dviguje po razgledni dolini. Po dobrih treh kilometrih ga prečka markirana pot Golič--Lipnik (do tod se lahko sprehodite tudi peš čez Kojnik in Golič ali čez Lipnik iz Zazida), kmalu za tem pa se z njega odcepi komaj viden kolovoz v desno. Ta je zaraščen s travo in zato za bolj pohlevne kolesarje neprimeren. Kolo pustite ob prvem drevesu in se po položnih pobočjih po kolovozu povzpnete na Kavčič, ki ga ves čas vidite pred seboj (na vrhu sta dva križa). Že med vzponom se odpirajo vedno lepši pogledi na slovensko morje, Kraški rob in Golič, čez čas se izza Goliča pokaže še Slavnik, z vrha se odpre razgled na Žbevnico, v lepem vremenu pa boste daleč v ozadju opazili oddajnike na Učki.

{{<figure src="Lipnik.jpg" caption="Lipnik in Kraški rob, v ozadju slovensko morje">}} {{<figure src="Golic.jpg" caption="Golič, za njim Slavnik">}}

V Podgorje se lahko vrnete po poti, po kateri ste se pripeljali, bolj zahtevni kolesarji pa lahko opravite krajšo ali daljšo krožno pot:

-   Kolovoz, po katerem ste prišli iz Podgorja, se okoli Kavčiča spusti proti Rakitovcu. Za spustom zavijete desno na kolovoz, ki vas pod Kraškim robom ob železnici popelje do Brezca, kjer se spet povzpnete čez rob in sledite železnici do Podgorja.
-   Kmalu za odcepom na Kavčič se v levo odcepi kolovoz na vrh Nadglavinjaka (zadnji slovenski vrh v grebenu Goliča), od tam pa se lahko po grebenu odpeljete vse do Kojnika. Vrhu Kojnika se po kolovozu izognete v desno, kolovoz pa vas nato pripelje do lovske koče, od koder se po že znani cesti vrnete v Podgorje.
