---
date: 2008-06-08 00:00:00+00:00
delta: 820
description: Tik pod grebenom Karavank vas čaka tiha razgledna planina Seča, na katero
  pripelje markirana pot iz Javorniškega Rovta.
difflevel: 3
duration: 4
height: 1698
lead: M_0_00559.JPG
map: 1
maplink: https://mapzs.pzs.si/poi/5796
name: PlaninaSeca
nearby:
- /hikes/golica
- /hikes/vrtaca
- /hikes/roblekovdom
- /hikes/klek
- /hikes/planinica
peak: 46.460984,14.129766
region: karavanke
start: 46.456670,14.099295
title: Planina Seča
---
{{<figure src="M_0_00559.JPG">}}

Gozdovi nad Jesenicami so bili včasih očitno polni medvedov; nad Javorniškim Rovtom je Medji dol, sedlo nad njim je Medvedjak (Bärensattel), na avstrijski strani pa leži Medvedji dol (Bärental). Sledove kosmatincev boste našli le še na zemljevidih, tik pod grebenom Karavank pa vas čaka tiha razgledna planina Seča, na katero pripelje markirana pot iz Javorniškega Rovta.

### Osnovni podatki

**Zahtevnost**
:   Tu in tam nekoliko bolj varčno markirana precej strma pot.

**Dostop**
:   Na planino Seča se povzpnete iz Javorniškega Rovta nad Jesenicami.

**Dolžina**
:   Javorniški Rovt--planina Seča: 2 uri\
    Vrnitev: 1 ura 30 minut\
    Skupaj: 4 ure

**Višina**
:   1698 m

**Višinska razlika**
:   820 m

**Čas obiska**
:   Na pot se lahko odpravite v vseh letnih časih (priporočam vzpon v kopnih razmerah). Najlepše bo konec maja, ko so travniki na Seči polni gorskih rož.

**Priporočam**
:   planinsko obutev in palice.

**Karta**
:   Karavanke, 1 : 50.000

**Literatura**
:   Stanko Klinar, Karavanke, planinski vodnik

{{<hike-details-extra>}}

Kratek opis poti
----------------

Avtocesto mimo Jesenic zapustite na izvozu Lipce, na stari magistralni cesti zavijete desno, nato pa kmalu levo (kažipot Koroška Bela). Na naslednjih križiščih sledite planinskim kažipotom za Pristavo ali kažipotu za Javorniški Rovt. Na koncu vasi se cesta razcepi (levo na Pristavo, desno do Doma Trilobit); tam pustite avto in se odpravite proti Stolu.

Markacije vas vodijo po gozdni cesta do Doma Trilobit (levo) in stare elektrarne (desno). Za njima se cesta spremeni v kolovoz, ki postaja vedno bolj strm. Družbo vam dela živahen potok (Mali Javornik); pri njegovem izviru se kolovoz spremeni v stezo (prva markacija je skrita precej daleč v gozdu), ki vas v ključih popelje po strmem pobočju Medjega dola. Med vzponom boste med drevesi opazili skalne obronke Srednice in Struške, ki si jih boste lahko bolj natančno ogledali iz kotanje, v katero pripelje pot. V njej se vzpon za nekaj minut konča; privoščite si trenutek oddiha, onstran Save boste morda že opazili vrhove Julijskih Alp.

{{<figure src="M_0_00549.JPG">}}

Uživaškega sprehoda je kmalu konec; pot postane spet bolj strma in vas pripelje do roba Kranjske Ride (velike kotanje med planino Seča in Belščico), ki jo jeseni živopisano obarvajo jerebike in macesni. Tam se v desno odcepi pot na Stol, vas pa čaka še krajši sončen vzpon po gozdnem robu do travnikov planine Seča, s katerih boste lahko uživali v pogledu na Vajnež in Stol. 

{{<gallery>}}
{{<figure src="M_0_00548.JPG" caption="Julijske Alpe">}} {{<figure src="M_0_00557.JPG" caption="Koroška">}}
{{<figure src="M_0_00555.JPG" caption="Razgled na planini">}}
{{<figure src="M_0_00558.JPG" caption="Pogled na Sečo">}}
{{</gallery>}}

Če bi si radi ogledali Julijske Alpe, se povzpnite na travnik nad kočo, s sedla na meji z Avstrijo pa je lep pogled na senčno stran Karavank. V dolino se lahko vrnete po poti, po kateri ste se povzpeli, lahko pa si izlet podaljšate še s sprehodom do sosednje Belške planine.
