---
date: 2003-11-23 00:00:00+00:00
delta: 620
description: Tošč je najizrazitejši vrh v Polhograjskem hribovju.
duration: 4
height: 1021
lead: M_2-6242.JPG
map: 1
maplink: https://mapzs.projekti.si/poi/1230
name: Tosc
peak: 46.097448,14.321274
region: notranjska
start: 46.076165,14.313252
title: Tošč iz Mačkovega grabna
---
{{<figure src="M_2-6242.JPG" caption="Pogled na Tošč s Polhograjske Grmade">}}

Če bi me kdo vprašal, zakaj bi se povzpel na Tošč, osrednjo goro v Polhograjskem hribovju, bi mu po daljšem razmisleku lahko odgovoril le: »Zato, ker je tam.« Mene je ta položna, plečata gora vabila že vrsto let -- vsakič, ko sem se po južni ljubljanski obvoznici vozil proti Vrhniki, sem ga občudoval levo od Polhograjske Grmade, vabil pa me je tudi med izleti na Grmado, Polhograjsko goro in Koreno.

Pred tridesetimi leti odločitve za vzpon nanj nikakor ne bi bil obžaloval, saj je bil Tošč od nekdaj znan kot travnat, vsaj na južno stran prav razgleden vrh. Opuščanje košnje je tudi tu naredilo svoje \... a pojdimo raje od začetka.

### Osnovni podatki

**Zahtevnost**
:   Dobro označena, le tu in tam strma pot.

**Dostop**
:   Na Tošč vodi vrsta poti; mi se bomo nanj povzpeli skozi Mačkov graben, ki leži severno od Polhovega Gradca.

**Dolžina**
:   Mačkov graben--Tošč: 2 uri\
    Vrnitev: 1 ura 30 minut\
    Skupaj: 4 ure

**Višina**
:   1021 m

**Višinska razlika**
:   620 m

**Čas obiska**
:   Pot skozi Mačkov graben je lepa v vseh letnih časih, tudi poleti nas bodo senčna pobočja Grmade varovala pred vročino, potok na naši levi pa nam bo z žuborenjem krajšal pot.

**Priporočam**
:   Planinske palice na strmih delih ne bodo odveč, planinski čevlji pa niso nujno potrebni.

**Karta**
:   Škofjeloško in Cerkljansko hribovje, 1 : 50.000

Skozi Mačkov graben
-------------------

Izlet na Tošč bomo začeli pri zaselku Božna, ob odcepu makadamske ceste v Mačkov graben. Do izhodišča se pripeljemo skozi Polhov Gradec (za dostop v Polhov Gradec glej opis izleta na Polhograjsko Grmado), kjer pri avtobusni postaji zavijemo proti Črnemu vrhu. Vožnjo nadaljujemo skozi polhograjsko graščino in čez most preko Božne do konca kraja, kjer nas pričaka lep kažipot, ki nas usmeri desno na cesto proti Mačkovemu grabnu. Avto pustimo na parkirišču takoj za prvim klancem. S tega parkirišča se lahko vzpnemo na Polhograjsko Grmado čez Setnico ali pa se ob potoku odpravimo proti Gontam na sedlu med Grmado in Malim Toščem.

{{<figure src="M_0_0082.JPG" caption="Mačkov Graben">}}

Že takoj na začetku poti boste opazili, da tla niso apnenčasta -- ob naši levi nas ves čas spremlja prijazno žuboreč potok, ki ga napaja tudi množica izvirov z bližnjih pobočij. Očitno mora potok v deževnih obdobjih precej narasti, drugače se ne da razložiti širokih jezov, s katerimi je občasno zajezen in čez katere padajo prijetni razigrani slapovi.

{{<note>}}Po pripovedovanju domačinov je v znanih povodnjih leta 1926 in 1928 ta potok silno narastel, tako da je v eni od njiju odneslo kar vso Mačkovo štalo.{{</note>}}

V jesenskih mesecih imejte med sprehodom ob potoku dobro odprte oči -- na senčnih pobočjih desno od sebe boste verjetno opazili močvirske samoperke, ki jih navadno ne najdemo tako nizko, na vaši levi pa vas bodo morda privabila bogata rastišča Balfourove nedotike.

Na koncu doline se asfaltna cestsa počasi spremeni v kolovoz. Tam nas pričaka še zadnji (tokrat naraven) slap, potem pa se znajdemo na razcepu poti -- cesta zavija levo proti domačijam za Špikom, markacije pa nas usmerijo desno, naravnost proti Gontam, ki jih že slutimo visoko nad seboj.

Vzpon na Gonte
--------------

Po nekaj minutah hoje tudi naš kolovoz zavije ostro v levo. Čaka  nas precej strm klanec skozi bukov gozd, nato pa se znajdemo na strmih sončnih travnikih, po katerih se leno zvija udoben kolovoz, ki nas zlagoma pripelje do kmetije (Jelovčnik), ki smo jo visoko nad seboj lahko opazili že sredi Mačkovega grabna.

{{<figure src="M_1_0103.jpg" caption="Pogled na Mačkov graben">}}

Pri kmetiji se pot prevesi in se začne zlagoma spuščati po prijazni odprti široki sončni stezi, ki nas v nekaj minutah pripelje do napajališča.

{{<figure src="M_1_0102.jpg" caption="Položna pot nad kmetijo Jelovčnik">}}

Od napajališča nas markacije proti Gontam usmerijo kar naravnost navzgor v hrib, kjer nas pričaka ozka stezica, ki nas čez travnike, nato pa skozi precej zaraščen gozdni rob (autan v poletnih mesecih ne bo odveč) pripelje do bukovega gozda. Stezica se tam razširi v kolovoz in nas že čez nekaj minut pripelje do Gont.

Z Gont do Tošča
---------------

{{<figure src="M_0_0087.JPG" caption="Gonte">}}

Na Gontah se markirana pot razcepi -- desno se lahko odpravimo po stezi čez travnike na Grmado, levo pa po makadamski cesti proti Tošču (med vikendi boste verjetno najprej stopili do kmetije pred seboj).

{{<figure src="M_0_0088.JPG" caption="Travniki pod Grmado">}} 

Pot proti Tošču se hitro odcepi od makadama in nas popelje še bolj v levo po ozki stezici proti pobočjem Malega Tošča, ki smo ga med vzponom nekaj časa opazovali skoraj tik pred seboj, sedaj pa se dviguje precej levo od nas. Tu boste opazili tudi rastlinstvo, ki je značilno za pobočja Grmade -- bukov gozd se počasi umika borovcem, ki občasno prevladajo in dajejo v poletnih mesecih poti skorajda primorsko občutje. Po nekaj minutah se začnejo na levo odpirati prvi razgledi na Polhograjsko hribovje -- naravnost pred nami leži Polhograjska gora, za njo greben Korene, Grmada pa je še skrita med drevjem za nami.

{{<figure src="M_0_0092.jpg">}}

Čez nekaj minut se stezica spet pridruži kolovozu, ki nas popelje naravnost po položnem grebenu. Z grebena se občasno odprejo tudi razgledi proti severovzhodu, kjer nas pozdravljata cerkvici sv. Jakoba in sv. Katarine na Topolu ter cerkev sv. Mohorja in Fortunata na Osolniku, v lepem vremenu pa boste v ozadju uzrli tudi vrhove Kamniških Alp. S kolovoza že kmalu zavijemo levo in ga pustimo, da počasi odtava proti Govejku, mi pa nadaljujemo z nekoliko bolj strmim vzponom naravnost po grebenu proti Malemu Tošču, kjer nas čaka \... popolno razočaranje. Vrh je namreč čisto zaraščen in zato brez razgleda, tako da se boste po krajšem počitku verjetno hitro odpravili naprej po stezici proti Tošču.

{{<figure src="M_0_0093.JPG" caption="Vrh Malega Tošča">}}

Stezica proti Tošču se v začetku spušča do sedla med Malim Toščem in Toščem, nato pa se začne zlagoma dvigovati po položni poti, ki se kmalu razcepi -- desno vodi pot do Osolnika, mi pa se začnemo vzpenjati na Tošč. V začetku se vzpenjamo po razgibani stezici, ki ponuja precej lepih razgledov na okolico Polhovega Gradca, nato pa po nekoliko bolj strmi poti, ki jo občasno presekajo posamezne skale, dosežemo vrh Tošča. Tudi tukaj je razgled precej klavrn -- Polhov Gradec se sicer vidi, skozi drevesa lahko opazimo tudi vrh Blegoša, z razgledom z bližnje Grmade pa se Tošč nikakor ne more primerjati.

{{<figure src="pogled_jug.jpg" caption="Pogled na Polhograjsko Grmado s poti na Tošč" caption-position="bottom">}}

S Tošča lahko nadaljujete pot proti Govejku, Osolniku ali Črnemu vrhu, večina pa se vas bo verjetno odločila za vrnitev v Polhov Gradec. Vrnitev si lahko popestrite s krožno potjo čez Grmado.
