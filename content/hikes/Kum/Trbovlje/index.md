---
author: Gregor_Skok
date: '2007-04-01T00:00:00'
delta: 1010
description: Pot na Kum iz Trbovelj po Čebulovi dolini je ena lepših, vendar zaradi
  velike višinske razlike malo obljudena.
duration: 6.5
height: 1220
lead: M_010055.JPG
multilead: M_010055.JPG
multipath: true
name: Kum/Trbovlje
photo_author: Gregor_Skok
title: Kum iz Trbovelj
---
{{<figure src="M_010055.JPG">}}

Pot na [Kum](../) iz Trbovelj po Čebulovi dolini je ena lepših, vendar zaradi velike višinske razlike malo obljudena. Začne se zelo blizu železniške postaje -- na južni strani cestnega mostu čez Savo. Na začetku se strmo vzpne, dokler ne pridemo do zelo lepe in mirne Čebulove doline. Sledi položen vzpon skoznjo, zadnja tretjina poti pa je vzpon na vrh.

### Osnovni podatki

**Zahtevnost**
:   Pot je zadovoljivo markirana. Zaradi večje višinske razlike je precej fizično naporna.

**Dostop**
:   Z vlakom: z železniške postaje Trbovlje

**Dolžina**
:   Železniška postaja Trbovlje--vrh: 3 ure in pol\
    Vrnitev: 2 uri in pol\
    Skupaj: 6 ur in pol

**Višina**
:   1220 m

**Višinska razlika**
:   1010 m

**Čas obiska**
:   Vsaj zadnji del poti je obrnjen proti jugu, zato je sredi poletja smotrno začeti turo že ob sedmih ali prej, da se izognemo vzpenjanju po najhujši vročini.

**Priporočam**
:   Tudi poleti so priporočljivi gojzarji in pohodne palice.

**Zemljevid**
:   Posavsko hribovje, zahodni del, 1 : 50.000. PZS, 2002.

**Avtor**
:   Opis izleta in fotografije je prispeval Gregor Skok

### Kratek opis poti

Iz Trbovelj vodita na Kum dve poti. Obe se začneta na istem mestu. Tista skozi Dobovec teče večinoma po asfaltni cesti in je zatorej precej dolgočasna in nezanimiva. Opisali bomo drugo, skozi Čebulovo dolino, ki je veliko lepša.

{{<figure src="M_010067.JPG">}}

Pot se začne na južni strani trboveljskega mostu čez Savo (pri semaforju). Kakih 100 m sledimo cesti na Dobovec (v hrib), potem pa se pot skozi Čebulovo dolino zelo jasno odcepi na desno. Sledi dobro uro dolg strm vzpon po zanimivi ozki in deloma erodirani poti, ki je vkopana v zelo strmo pobočje savske doline. Na koncu strmine pridemo do spodnjega roba Čebulove doline. Zatem se dobro uro večinoma rahlo vzpenjamo po lepi in mirni dolini mimo osamljenih kmetij, nekaj časa tudi po makadamski cestici. Ko pridemo do konca doline, nas čaka še dobra ura vzpona na vrh Kuma.

{{<figure src="mapgps.jpg" caption="Zemljevid">}}

