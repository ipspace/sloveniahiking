---
author: Gregor_Skok
date: '2007-02-04T00:00:00'
delta: 1019
description: Pot iz Zidanega Mosta je ena najlepših in tudi najmanj obljudenih poti
  na Kum. Izlet še popestri prečkanje Save z malo ročno nihajko (seveda na lastno
  odgovornost).
duration: 6.5
height: 1220
image:
- M_010028.JPG
- M_010033.JPG
- M_010042.JPG
- M_010046.JPG
- mapgps.jpg
lead: M_010046.JPG
multilead: M_010046.JPG
multipath: true
name: Kum/ZidaniMost
photo_author: Gregor_Skok
title: Kum iz Zidanega Mosta
---
Pot iz Zidanega Mosta je ena najlepših in tudi najmanj obljudenih poti na [Kum](../). Najprej vodi čez Savo. Ker v bližini ni mostu, je treba za prečkanje reke uporabiti malo ročno nihajko (seveda na lastno odgovornost). Nihajki se lahko izognemo, če parkiramo na južnem bregu Save. Do tja je možno priti po lokalnih cestah po južnem bregu reke iz Hrastnika ali Radeč. Onstran reke se začne pot strmo vzpenjati po globeli mimo številnih zapuščenih mlinov, dokler ne pridemo do bolj položne in precej dolge Škratove doline. Zadnji del poti nas počasi vodi do vrha Kuma.

### Osnovni podatki

**Zahtevnost**
:   Pot je zadovoljivo markirana. Markacije so tu in tam malce dvoumne (razloženo v opisu). Zaradi višinske razlike je precej fizično naporna. Kdor se boji uporabe nihajke, naj se ji raje izogne.

**Dostop**
:   Z vlakom: z železniške postaje Zidani Most.\
    Z avtom: parkiramo na severnem ali južnem bregu Save pri nihajki.

**Dolžina**
:   Železniška postaja Zidani Most--nihajka čez Savo: 30 minut\
    Nihajka--vrh Kuma: 3 ure in pol\
    Vrnitev: 2 uri in pol\
    Skupaj: 6 ur in pol

**Višina**
:   1220 m

**Višinska razlika**
:   1019 m

**Čas obiska**
:   Ker drugi del poti poteka po južni strani Kuma je poleti smotrno začeti turo zelo zgodaj da se izognemo vzpenjanju po najhujši vročini. Spodnji del poti po Škratovi dolini je precej neobljuden, zato lahko pozimi pričakujemo, da pot precej časa ne bo pregažena.

**Priporočam**
:   Tudi poleti so priporočljivi gojzarji in pohodne palice.

**Zemljevid**
:   Posavsko hribovje, zahodni del, 1 : 50.000. PZS, 2002.

**Avtor**
:   Opis in fotografije je prispeval Gregor Skok.

Kratek opis poti
----------------

Če začnemo izlet z železniške postaje Zidani Most, nas najprej čaka približno 20 minut hoje po cesti proti Hrastniku, dokler ne pridemo do ročne nihajke. Ta je v neposredni bližini prehoda ceste čez železnico, tako da jo je skoraj nemogoče zgrešiti. Čez Savo lahko prenese 2 osebi hkrati. Na obeh bregovih je vrtljiva ročica, s pomočjo katere nihajko spravimo na drugi breg. Če je planinec sam, se lahko z nekaj truda tudi sam spravi čez, tako da najprej potegne nihajko k sebi, skoči vanjo, pusti, da sama pride do sredine, in se potem s pomočjo jeklene vrvi na drugi strani sam ročno potegne do drugega brega (preizkušeno brez večjih težav). Še enkrat poudarjam, da se nihajka uporablja na lastno odgovornost.

Nihajki se da izogniti, če parkiramo na južnem bregu Save. Do tukaj pripeljejo lokalne ceste iz Hrastnika in Radeč. Na tej strani je cesta malo niže kot nihajka, zato je potrebne nekaj pozornosti, da jo zagledamo. Opazimo jo tudi zaradi jeklenih vrvi, ki visijo čez Savo.

{{<gallery>}} {{<figure src="M_010028.JPG" caption="Zidani most">}}
{{<figure src="M_010033.JPG" caption="Ročna nihajka">}}{{</gallery>}} 

Od nihajke na južnem bregu nas pot vodi naravnost gor v globel pravokotno na Savo. Po dobrih 45 minutah vzpona pridemo do porušenih in zaraščenih hiš, ki so bile včasih mlini. Tukaj se dolina precej zravna in se začne Škratova dolina. Mirni in lepi Škratovi dolini sledimo skoraj uro in pol. Vmes teče del poti tudi po osamljeni makadamski cesti, zadnji del pa po travnikih. Na koncu doline pridemo do manjše asfaltne ceste. Tej sledimo nekaj sto metrov, dokler se ne znajdemo na trojnem križišču asfaltnih cest, kjer je pot na Kum označena naravnost (čez dvorišče bližnje kmetije) ali  pa desno po asfaltni cesti. Mi izberemo pot naravnost (čez dvorišče).

{{<gallery>}} {{<figure src="M_010042.JPG" caption="Zapuščen mlin v Škratovi dolini">}} {{<figure src="M_010046.JPG" caption="Zgornji del Škratove doline">}}{{</gallery>}} 

Po lepi ravni poti po dobrih 10 minutah pridemo pri kmetiji na makadamsko cesto. Tej sledimo nekaj 100 metrov do druge kmetije, kjer se makadamska cesta konča. Tukaj zaradi nejasnih označb lahko zaidemo. Treba je iti čez dvorišče kmetije in potem nad njo levo, nato pa nekaj metrov dol, na raven traktorski kolovoz, ki teče levo od kmetije. Po njem nadaljujemo nekaj 10 metrov, dokler drug kolovoz ne zavije desno zelo strmo hrib -- po tem gremo tudi mi (tukaj je pot že označena).

Na vrhu kolovoza pridemo do nove skupine kmetij, mimo katerih se držimo označb. Sledi še en krajši vzpon skozi gozd in dosežemo novo makadamsko cesto, po kateri se napotimo v levo mimo hiše. Kmalu pridemo do kapelice, kjer se z leve pridruži tudi markirana pot z Malega Kuma (iz Podkuma). Za zadnji vzpon na vrh potrebujemo še okoli 20 minut.

{{<figure src="mapgps.jpg" caption="Zemljevid poti">}}
