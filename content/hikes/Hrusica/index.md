---
date: 1900-01-01 00:00:00+00:00
description: 'V gozdovih med Logatcem in Colom boste našli ostanke rimske utrdbe,
  in gostilno, o kateri piše že Valvazor.

  '
height: 873
icon: peak
lead: M_20020916_095733.jpg
name: Hrusica
nearby:
- /hikes/svduh_podkraj
- /hikes/svlovrenc
- /biking/hrusicapolsak
- /biking/kriznagorajavornik
- /biking/vrhpoljeabram
peak: 45.863474,14.111302
region: primorska
title: Stara pošta na Hrušici
---
{{<hike-details>}}

Že stari Rimljani so v Sloveniji zgradili svoj približek slovenskega cestnega križa -- rimske ceste so vodile iz Italije čez Vipavsko dolino in Ljubljano proti Ptuju in naprej na vzhod ter proti Zagrebu.

Očitno so bili stari Rimljani dobri opazovalci terena -- večina današnjih cest in avtocest poteka po istih trasah kot rimske ceste, z eno bistveno izjemo -- cesta iz Vipavske doline proti Ljubljani ni tekla mimo Razdrtega kot danes, pač pa je zavila v dolino Bele, mimo Cola in Podkraja.

Ta cesta je v rimskih časih potekala skozi neprehodne gozdove, kar je Rimljanom omogočilo, da so na Hrušici, na prevalu iz Vipavske doline proti Logaškemu polju, postavili vojaško utrdbo, ki je nadzirala promet na tej pomembni prometni poti.

{{<figure src="M_20020916_095521.jpg" caption="Ostanki rimske utrdbe na Hrušici">}}

Ostanki te utrdbe so vidni tudi danes in (po asfaltiranju ceste iz Logatca proti Colu) tudi zlahka dostopni.

Ko se boste naslednjič odpravljali iz Ljubljane proti Novi Gorici, si raje vzamite kakšnih 15 minut več časa in se odpravite čez Hrušico -- nagrajeni boste z vožnjo po čudovitih gozdovih, lepimi razgledi in kratkim skokom v zgodovino.

{{<figure src="M_20020916_095450.jpg" caption="Pogled s Hrušice proti Logatcu">}}

Če se boste odločili za to pot, zapustite avtocesto v Logatcu, zavijte na staro magistralno cesto proti Kopru, nato pa v Kalcah sledite smeri Idrija/Tolmin in takoj za tem zavijete levo v smer Col/Podkraj. Po slabih 10 kilometrih vožnje skozi gozdove Idrijskega hribovja se boste naenkrat znašli pred (za te kraje) nenavadno veliko hišo (Staro pošto), v kateri sta danes gostilna in muzej.

Odpravite se najprej v muzej, v katerem boste zvedeli vse o zgodovini Hrušice in stare pošte, tudi to, da se je cesta čez Hrušico uporabljala še precej dlje kot samo v rimskih časih in da je hiša, ki ste jo obiskali, služila kot poštna postaja (od tod tudi njeno ime), o kateri je pisal celo Valvasor v svoji Slavi vojvodine Kranjske.

Po obisku muzeja si oglejte še ostanke rimske utrdbe (vidijo se v glavnem samo zunanji zidovi), nato pa si pred nadaljevanjem poti privoščite še okrepčilo v gostilni Stara pošta.

Pot proti Novi Gorici nadaljujete čez Col in Ajdovščino, če pa vas je lepota narave premagala in ste se odpovedali obisku Nove Gorice, se [ustavite v Podkraju in se povzpnite na okoliške hribe](../svduh_podkraj) ali pa se odpeljite iz Cola v Predmejo in si [oglejte lepote Trnovskega gozda](../kucelj).

**Zahvala:** Cesto čez Hrušico mi je omenil g. Stane Mesar iz Logatca.
