---
date: 2004-12-05 00:00:00+00:00
delta: 520
description: Visoko na pobočju Pohorja, tik pod Velikim vrhom, stoji cerkev sv. Treh
  kraljev, priljubljen cilj planincev iz okolice Slovenske Bistrice.
difflevel: 2
duration: 3
height: 1181
lead: M_1_2101.JPG
map: 1
maplink: https://mapzs.pzs.si/poi/5353
name: TrijeKralji
nearby:
- /hikes/boc
peak: 46.437693,15.458936
region: pohorje
title: Trije kralji na Pohorju
---
{{<figure src="M_1_2101.JPG">}}

Visoko na pobočju Pohorja, tik pod Velikim vrhom, stoji cerkev sv. Treh kraljev, priljubljen cilj planincev iz okolice Slovenske Bistrice. Ob cerkvi so postavili Štuhecov dom, v zadnjih letih pa je okoli nje zraslo tudi manjše smučarsko središče. Do Treh kraljev vodi markirana pot iz Oplotnice, iz Slovenske Bistrice pa so speljane kar tri (skozi Veliko Tinje, mimo Močnika in različica mimo cerkve sv. Urha).

### Osnovni podatki

**Zahtevnost**
:   Dobro označena, le tu in tam nekoliko bolj strma pot.

**Dostop**
:   Vzpon do Treh kraljev boste začeli v vasi Veliko Tinje na pobočju Pohorja nad Slovensko Bistrico.

**Dolžina**
:   Veliko Tinje--Trije kralji: 1 ura 30 minut\
    Vrnitev: 1 ura\
    Skupaj: 3 ure

**Višina**
:   1181 m

**Višinska razlika**
:   520 m

**Čas obiska**
:   Na izlet se lahko odpravite v vseh letnih časih. Po dežju je pot ponekod precej blatna.

**Priporočam**
:   Za ta izlet ne potrebujete planinske opreme, dobra obutev in palice pa seveda ne bodo odveč.

**Karta**
:   Pohorje, planinska karta 1 : 50.000

Z Velikega Tinja proti Planini pod Šumikom
------------------------------------------

Izlet začnete v vasici Veliko Tinje, do katere vas pripelje asfaltna cesta iz Slovenske Bistrice. Avtocesto Ljubljana--Maribor zapustite na izvozu Slovenska Bistrica jug, na stari magistralni cesti zavijete desno proti Slovenski Bistrici, sredi kraja za prvo cerkvijo pa pri semaforju levo proti tovarni Impol. Po nekajminutni vožnji se pripeljete do krožišča pred Impolom, kjer izberete smer proti Tinju.

Med vzponom vas kažipot usmeri desno, nato pa vas cesta popelje med vinogradi okoli Visol do Velikega Tinja, kjer lahko parkirate pri bifeju na začetku vasi. Tam boste našli prve markacije, ki vas pošljejo levo mimo trgovine, nato po stopnicah navzgor mimo cerkve sv. Petra in Pavla, za cerkvijo pa boste opazili ozko stezico, ki se čez travnik vzpne do asfaltne ceste.

{{<figure src="M_1_2101.JPG" caption="Razgledni travniki pod Repnikom">}}

Po nekaj metrih se od te v desno odcepi makadam, pred zadnjimi hišami pa zavijete desno na kolovoz, ki se zlagoma vzpenja po gozdu. Do tod boste uživali v razgledih na Posavsko hribovje onkraj Dravinje, nato pa bo razgledov za nekaj časa konec, saj boste do Repnika (naslednje kmetije na poti) hodili po gozdu.

Krajši vzpon po dobro označenih stezicah, speljanih po pretežno smrekovem gozdu, vas pripelje na rob travnika, ob katerem se vzpnete v desno. Na klopci, ki jo boste našli ob potočku, si vzemite nekaj časa za uživanje, saj tako lepih razgledov med vzponom ne boste več imeli, nato pa nadaljujete hojo do kapelice. Ob njej zavijete naravnost navzgor ob gozdu (čaka vas nekaj akrobacij med žicami električnih pastirjev), nato pa levo po kolovozu pod hišami do asfalta.

{{<figure src="M_1_2102.JPG">}}

Vzpon do Treh kraljev
---------------------

Na cesti zavijete desno navzgor, na naslednjem križišču pa vas markacije usmerijo naravnost na ozko stezico, ki se hitro dviga skozi gozd. Markacije postanejo nekoliko bolj redke, na razcepih jih ne boste našli, zagotovo pa ne boste zašli, če se boste na vseh razcepih držali leve poti, ki vas bo v nekaj minutah pripeljala do naslednjega kolovoza, ta pa spet nazaj do ceste.

Sodeč po zemljevidu vas čaka neprijetna hoja po asfaltu, na srečo pa so planinci našli prijeten \"obvoz\" -- markacije vas najprej popeljejo po starem kolovozu, ki sprva teče vzporedno s cesto, nato pa zavije nekoliko bolj v desno in vas pripelje na travnik, čez dobrih deset minut pa do Planine pod Šumikom.

{{<figure src="M_1_2103.JPG">}}

Nad Planino pod Šumikom postane pot orientacijsko nekoliko bolj zahtevna, saj so markacije redkeje posejane. Odpravite se po poti levo mimo kapelice proti zadnjim hišam zaselka, nato pa na prvem kolovozu zavijte desno navzgor (tam je tudi stara obledela puščica).

{{<figure src="M_1_2104.JPG" caption="Vzpon po skalnati grapi">}}

Pot se začne hitro vzpenjati po zapuščeni skalnati grapi, ki ji sledite do vrha (med vzponom boste opazili nekaj prečnih kolovozov, ki bi vas odpeljali v napačno smer), kjer se zlagoma spremeni v bolj položen kolovoz, ta pa zavije v levo in vas pripelje do križišča planinskih poti. Od tam vas čaka le še nekaj minut vzpona med visokimi smrekami po prijetno položni peščeni stezici in že boste pred seboj zagledali Štuhecov dom, kjer vas vse dni v letu čaka odličen divjačinski golaž.

Po krajšem počitku lahko nadaljujete izlet do Velikega vrha ali proti Osankarici, mene pa je megla (ki vrh Pohorja ni tako redka) nagnala nazaj v dolino. Na Veliko Tinje se lahko vrnete mimo Močnika (paziti morate, da vas pot ne zapelje predaleč proti Slovenski Bistrici), preprosteje pa bo, če se boste vrnili kar po poti, po kateri ste se povzpeli.
