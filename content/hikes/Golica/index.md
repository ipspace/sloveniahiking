---
date: 2004-05-30 00:00:00+00:00
delta: 890
description: Severno od Jesenic se v grebenu Karavank dviguje Golica, travnat vrh,
  znamenit predvsem zaradi gorskih narcis, ki se v maju razcvetijo na njegovih južnih
  pobočjih.
dirty: true
duration: 5
height: 1835
lead: M_2_1262.JPG
map: 1
maplink: https://mapzs.projekti.si/poi/4803
name: Golica
nearby:
- /hikes/klek
peak: 46.491437,14.054546
region: karavanke
start: 46.461300,14.048692
title: Golica
---
{{<figure src="M_2_1262.JPG">}}

Severno od Jesenic se v grebenu Karavank dviguje Golica, travnat vrh, znamenit predvsem zaradi gorskih narcis, ki se v maju razcvetijo na njegovih južnih pobočjih. Na Golico vodi vrsta markiranih poti; najkrajši je vzpon s Planine pod Golico, lahko pa se odpravite nanjo tudi čez planino Markljev rovt in sedlo Suha ali uberete krožno pot čez Golico in Rožco.

### Osnovni podatki

**Zahtevnost**
:   Markirana, občasno precej strma pot.

**Dostop**
:   Vzpon na Golico se začne na Planini pod Golico, v vasi severno od Jesenic visoko na pobočjih Golice.

**Dolžina**
:   Planina pod Golico--Koča pod Golico: 1 ura 40 minut\
    Koča pod Golico--Golica: 30 minut\
    Vrnitev: 1 ura 30 minut\
    Skupaj: 4 do 5 ur

**Višina**
:   Koča pod Golico: 1582 m\
    Golica: 1835 m

**Višinska razlika**
:   Planina pod Golico--Koča pod Golico: 630 m\
    Planina pod Golico--Golica: 890 m

**Čas obiska**
:   Vsaj enkrat se morate na Golico odpraviti v maju, ko na južnih pobočjih cvetijo gorske narcise, lepo pa bo tudi poleti ali jeseni. Večina poti teče po gozdu, zato vas tudi poletna vročina ne bo preveč motila.

**Priporočam**
:   Pot je občasno strma -- dobra obutev in planinske palice zato ne bodo odveč.

**Karta**
:   Karavanke, osrednji del, planinska karta 1 : 50.000

{{<hike-details-extra>}}

S Planine pod Golico proti planinski koči
-----------------------------------------

Če boste brali leksikon Slovenska krajevna imena, se boste odpeljali *na* Planino pod Golico, če pa se boste pogovarjali z domačini, boste odšli *v* Planino.

Vzpon na Golico začnete na Planini pod Golico, ki leži visoko na južnih pobočjih Golice. Do te vasice vodi asfaltirana cesta z Jesenic:

-   Gorenjsko avtocesto zapustite na izvozu Hrušica (če izberete izvoz Lipce/Jesenice, vas čaka počasna vožnja skozi vse mesto) in zavijete desno proti Jesenicam.
-   Na Jesenicah pri tretjem semaforju zavijete levo proti Planini pod Golico. Če boste do tega križišča prišli s Hrušice, boste levo pred seboj morda opazili zaraščen kažipot, če se boste na Jesenice pripeljali iz kranjske smeri, pa vas prav tako čaka zaraščena planinska tabla.
-   Ozka asfaltna cesta proti Planini pod Golico se začne hitro strmo vzpenjati. Na vseh večjih križiščih vas čakajo (dobro vidni) kažipoti.
-   Na Planini pod Golico se držite desne ceste, ki se blago vzpenja. Sredi vasi je križišče s planinskimi kažipoti; tisti proti Golici vas usmeri desno. Po nekaj metrih boste na levi opazili Dom pod Golico, za njim pa veliko parkirišče. Tam lahko mirno parkirate.

{{<figure src="M_2_1239.JPG" caption="Travniki okoli Fenca">}}

Pred začetkom izleta si boste v maju verjetno ogledali okoliške travnike. Prve narcise se pojavijo že pred vasjo, travniki v vasi pa so polni nežnih kimajočih belih cvetov z rdeče obrobljenimi privenčki. 

Pot proti Golici vodi najprej skozi vas po asfaltni cesti; ta se takoj za vasjo spremeni v dobro vzdrževan makadam, ki vas po slabem kilometru pripelje do zaselka Betel. Tudi tam je manjše parkirišče, ki pa bo konec tedna verjetno zasedeno. Pred Betelom se lahko odločite, ali se boste na Golico povzpeli po krajši poti pod tovorno žičnico ali po precej daljši, a bolj položni čez planino Markljev rovt.

Če se boste odločili za krajšo možnost, zavijte levo na asfalt, ki se strmo dviga med hišami. Pred zadnjimi hišami vas markacije usmerijo desno in vas po nekaj minutah pripeljejo do Fenca, kjer se lahko tudi okrepčate. Za Fencem zavijete desno na dobro uhojeno pot čez travnik. Na tem travniku boste opazili kar precej narcis, pravo bogastvo pa vas čaka le nekaj metrov v levo -- poiščite stezo, ki od markirane poti zavije levo na sosednji travnik.

{{<figure src="M_2_1293.JPG">}} {{<figure src="M_2_1290.JPG">}} {{<figure src="M_2_1294.JPG" caption="Narcise na Planini pod Golico">}}

Markacije vas kmalu povedejo v smrekov gozd, kjer se dobro uhojena steza najprej počasi dviga po precej mokrem pobočju, nato pa postane bolj strma in vas pripelje do makadamske ceste, nad katero je spodnja postaja tovorne žičnice. Planinska pot do Koče pod Golico se od tu vzpenja naprej proti desni, v levo pa se odcepi zelo zahtevna pot.

Vzpon na Golico
---------------

{{<figure src="M_2_1247.JPG">}} {{<figure src="M_2_1261.JPG" caption="Koča pod Golico">}}

Po dvajsetih minutah vzpona dosežete prve travnike pod Krvavko, pred seboj pa zagledate Kočo pod Golico, postavljeno nad strm prepaden skalni rob. Spomladi se ozrite še po skalah visoko nad potjo; v njihovih razpokah boste opazili rumene cvetove avriklja, tik pod skalami pa modre cvetove Clusijevega in pomladanskega svišča.

Od prvih travnikov do planinske koče je le še nekaj minut in že lahko uživate v razgledih, ki se izpred koče odpirajo na jug.

{{<figure src="M_2_1269.JPG" caption="Pot po grebenu, v ozadju Krvavka">}} {{<figure src="M_2_1262.JPG" caption="Vrh Golice">}}

Po krajšem počitku v Koči pod Golico se odpravite še na vrh Golice, od katerega vas loči le še 30 minut vzpona po strmih planinskih travnikih. Pot proti vrhu je precej slabo markirana, le tu in tam boste opazili obledele belo-rdeče-zelene markacije, zato si njen potek raje dobro oglejte na zemljevidu. Dobro uhojena steza se najprej strmo vzpenja po travnikih pod Krvavko (vrhom naravnost nad kočo), malo pod grebenom pa zavije v levo in se začne bolj položno vzpenjati proti Golici, ki jo že ves čas vidite pred seboj.

Ko dosežete greben, se na desni končno odpre pogled na Koroško, pa tudi napornega vzpona je konec; od vrha vas loči le še dobrih 400 metrov položnega grebena, s katerega lahko ves čas uživate v pogledih proti severu (na Vrbsko jezero, Dravsko dolino, v ozadju pa se v lepem vremenu vidijo tudi avstrijski tritisočaki) in jugu, kjer kraljuje Triglav, okoli njega pa se vrstijo drugi vrhovi Julijskih Alp. Lepo se vidita dolini Vrat in Krme, ves greben od Viševnika do Debele peči, levo od njega Pokljuka, v ozadju pa Spodnje Bohinjske gore. Najlepši razgledi pa vas seveda čakajo na vrhu Golice, kjer se odpre še pogled na zahodni greben Karavank in na dvatisočake proti vzhodu -- v ospredju je Stol, za njim Vrtača in Begunjščica, v ozadju pa boste opazili tudi greben Košute.

{{<figure src="Razgled_vzhod.jpg" caption="Pogled proti vzhodu: Stol, Begunjščica, Vrtača, v ozadju Košuta" caption-position="bottom">}} {{<figure src="Razgled_zahod.jpg" caption="Pogled proti jugu: Julijske Alpe s Triglavom" caption-position="bottom">}}

Z Golice se v dolino lahko vrnete po poti, po kateri ste se povzpeli, ali pa se po zahodnem grebenu spustite na Jekljevo sedlo, od koder vodi položna steza proti Koči na Golici. Če si želite izlet še malce podaljšati, pa se lahko z Jekljevega sedla odpravite proti Rožci, s katere se mimo Jeseniške planine spustite naravnost do Planine pod Golico.

 
