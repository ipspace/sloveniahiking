---
date: 2005-10-30 00:00:00+00:00
delta: 1070
description: Vzhodno od Ljubelja se v glavnem grebenu Karavank prav na meji z Avstrijo
  dviguje skorajda 2000 metrov visoka Košutica, precej osamljen vrh, ki ga Hajnževo
  sedlo loči od glavnega grebena Košute.
duration: 6
height: 1968
image:
- M_5_2583.JPG
- M_5_2576.JPG
- M_0051026.jpg
- M_5_2580.JPG
- M_5_2581.JPG
- M_5_2582.JPG
- mapgps.jpg
- path_1.gif
lead: M_5_2583.JPG
map: 1
maplink: https://mapzs.projekti.si/poi/6165
name: Kosutica
nearby:
- /hikes/korosica
- /hikes/velikivrh
- /hikes/kofce
- /hikes/kladivo
- /hikes/dobrca
peak: 46.438811, 14.299226
region: karavanke
start: 46.427852,14.272506
title: Košutica
---
{{<figure src="M_5_2583.JPG" caption="Košutica s planine Korošica">}}

Vzhodno od Ljubelja se v glavnem grebenu Karavank prav na meji z Avstrijo dviguje skorajda 2000 metrov visoka Košutica, precej osamljen vrh, ki ga Hajnževo sedlo loči od glavnega grebena Košute, stari prelaz Ljubelj pa od zahodno ležečih dvatisočakov (Palca in Vrtače). Čez Košutico vodi pot po grebenu Karavank (del te poti je markiran le na zemljevidu), zlahka pa se nanjo povzpnete s planine Korošica, od koder vodita na vrh dve poti -- lahka planinska, ki se nanjo povzpne z zahodne strani, in precej bolj zahtevna nemarkirana plezalna s Hajnževega sedla.

### Osnovni podatki

**Zahtevnost**
:   Obe poti s Korošice na Košutico sta delno nemarkirani in občasno precej strmi.

**Dostop**
:   Na Košutico vodita s planine Korošica dve poti.

**Dolžina**
:   Korošica--Košutica: 1 ura 30 minut\
    Podljubelj--Košutica: 3 ure\
    Spust na Korošico: 1 ura\
    Spust v dolino: 2 uri\
    Skupaj s planine Korošica: 3 ure\
    Skupaj iz doline: 5 do 6 ur

**Višina**
:   1968 m

**Višinska razlika**
:   S planine Korošica: 415 m\
    Iz doline: 1070 m

**Čas obiska**
:   Na pot se odpravite od pozne pomladi do prvega snega. Priporočljiv je izlet v lepem in jasnem vremenu s čistim ozračjem, saj boste le tako lahko uživali v razgledih na okoliške dvatisočake.

**Priporočam**
:   planinsko obutev in palice. Dobra obutev je obvezna, če se boste odločili za vzpon po plezalni poti, na kateri sicer ne potrebujete čelade, nikakor pa ne smete biti vrtoglavi.

**Zemljevid**
:   Karavanke, planinska karta 1 : 50.000

**Zahvala**
:   Fotografijo Hajnževega sedla je prispevala Mojca Luštrek.

{{<hike-details-extra>}}

Vzpon s planine Korošica
------------------------

Na Košutico vodita s planine Korošica dve poti: čez Hajnževo sedlo je speljana precej zahtevna plezalna pot, po zahodnem grebenu pa vas pripelje na vrh udobna markirana steza. Če se boste odločili za krožno pot, se povzpnite čez Hajnževo sedlo; spust po plezalni poti neizkušenim planincem odsvetujem.

### Vzpon čez Hajnževo sedlo

S planine Korošica sledite kažipotom proti Hajnževemu sedlu čez travnik do ozke stezice, ki se začne zložno vzpenjati med smrekami -- najprej nad travniki, nato med nekoliko bolj zaraščenimi borovci in ruševjem. Vzpon postaja vedno bolj strm in v dobre pol ure vas pot brez večjih zapletov pripelje na Hajnževo sedlo, od koder se odpre lep razgled na koroško stran Karavank. 

{{<figure src="M_0051026.jpg" caption="Hajnževo sedlo">}}

S sedla jo uberete levo, po dobro vidni nemarkirani stezici, ki se vzpenja naravnost po grebenu do očitnega žleba, po katerem se povzpnete do nekaj metrov dolgega zelo zračnega krušljivega grebena (najtežjega dela poti). Na drugi strani grebena vas že čaka jeklenica, ki vas varno popelje čez nekoliko zahtevnejša mesta, ki pa še vedno ne zahtevajo plezanja. Greben se kmalu razširi in udobna steza vas hitro popelje do z možicem označenega vrha.

{{<figure src="M_5_2576.JPG" caption="Greben Košutice">}} 

Ko boste pomislili, da je težav konec, vas čaka še zadnja zoprna škrbina (spust vanjo zahteva malce spretnosti), po vzponu iz nje pa se znajdete pred vpisno knjigo na »uradnem« vrhu Košutice. Če se vam bo morda zazdelo, da je bil prejšnji vrh višji, se niste zmotili; od vrha z vpisno knjigo je višji dober meter in pol (z možicem vred pa še malce več). 

{{<figure src="M_5_2580.JPG" caption="Pogled na Korošico">}} 

Po krajšem počitku, med katerim lahko v lepem vremenu uživate v razgledih na greben Košute, Vrtačo, Stol in Begunjščico, se spustite po zahodnem grebenu do prvega sedla, kjer se v levo (nekaj metrov pred tablo z oznakami) odcepi dobro vidna nemarkirana pot, ki vas bo v slabe pol ure pripeljala nazaj na Korošico.

{{<figure src="M_5_2581.JPG" caption="Razgled z vrha">}}

### Vzpon po zahodnem grebenu

Lahka planinska pot na Košutico se začne na travnatem pobočju nad vrtačo na planini Korošica. Če boste s klopi pred planšarijo pogledali proti vrhu Košutice, boste hitro opazili gruščnat odlom nad travniki, pod katerim teče v levo ozka dobro uhojena steza. Do nje se odpravite kar naravnost čez travnike, nato pa ji sledite levo v gozd (ta del poti ni markiran).

{{<figure src="M_5_2582.JPG" caption="Po lahki poti na Košutico">}}

Precej zložen vzpon vas bo popeljal do grebena (in državne meje), kjer se z leve priključi markirana pot z Ljubelja, vi pa zavijete desno proti vrhu, ki ga dosežete v slabi uri precej strmega vzpona nad razglednimi travniki.
