---
date: 2003-06-01 00:00:00+00:00
delta: 490
description: Slajka in Špik sta vrhova v grebenu Škofjeloška hribovja, ki se zahodno
  od Hotavelj preko Oselice razteza do Ermanovca.
duration: 3
height: 908
lead: M_2-5284_IMG.JPG
map: 1
maplink: https://www.opencyclemap.org/?zoom=10&lat=46.11316&lon=14.09347&layers=B0000
name: Slajka
nearby:
- ermanovec
- blegos
- javorc
- malenskivrh
- mrzlivrh_ziri
peak: 46.11316,14.09347
region: gorenjska
title: Iz Hotavelj na Slajko in Špik
---
{{<figure src="M_2-5284_IMG.JPG">}}

Slajka in Špik sta vrhova v grebenu Škofjeloškega hribovja, ki se zahodno od Hotavelj razteza prek Oselice do Ermanovca. S Slajke boste imeli ob lepem vremenu čudovit razgled na Blegoš in druge vrhove Škofjeloškega hribovja, pa tudi na Poljansko dolino, Polhograjsko hribovje in Žirovski vrh. Če se boste povzpeli na Špik, pa se vam bo odprl še pogled na vrhove južno od Žirov, na Cerkljansko hribovje in celo na Julijske Alpe s Triglavom.

### Osnovni podatki

**Zahtevnost**
:   Na Slajko vodita iz Hotavelj dve poti. Markirana je odlično označena in občasno precej strma, nemarkirana pa bolj položna.

**Dostop**
:   Na Slajko se bomo povzpeli iz Hotavelj, vasice v Poljanski dolini med Gorenjo vasjo in Trebijo.

**Dolžina**
:   Hotavlje--Slajka: 1 ura 15 minut\
    Slajka--Špik: 15 minut\
    Vrnitev: 1 ura\
    Skupaj: 2,5--3 ure

**Višina**
:   Slajka: 780 m\
    Špik: 908 m

**Višinska razlika**
:   Hotavlje--Slajka: 360 m\
    Hotavlje--Špik: 490 m

**Čas obiska**
:   Na pot se lahko odpravite v vseh letnih časih. Seveda bo najlepše v lepem in jasnem vremenu s čistim ozračjem.

**Priporočam**
:   Markirana pot je občasno strma -- dobra obutev in planinske palice zato ne bodo odveč. Nemarkirano pot lahko brez skrbi prehodite v športnih copatih.

**Karta**
:   Škofjeloško in Cerkljansko hribovje, 1 : 50.000

Vzpon iz Hotavelj
-----------------

Vzpon na Slajko bomo začeli v Hotavljah, vasici, znani po kamnolomu zelo kakovostnega hotaveljskega kamna in tovarni Marmor Hotavlje. Hotavlje ležijo v Poljanski dolini med Trebijo in Gorenjo vasjo; opis dostopa si preberite na strani Kako v Hotavlje.

{{<figure src="M_2-5253_IMG.JPG" caption="Začetek poti v Hotavljah">}}

Glavna cesta skozi Poljansko dolino pelje mimo vasi, zato z glavne ceste zavijete desno (če prihajate iz Škofje Loke) proti cerkvici sv. Lovrenca. Zgubiti se res ne morete -- kažipoti proti Slajki vas stojijo že ob glavni cesti. V dneh, ko pričakujete naval planincev, pustite avto raje v začetku vasi in se naprej odpravite peš, drugače pa poskusite parkirati v bližini cerkve (prostora tam ni prav dosti) -- peljete se skozi vas, nato pa po 500 metrih zavijete levo po mostičku čez Kopačnico proti cerkvi.

{{<figure src="M_2-5252_IMG.JPG" caption="Cerkvica sv. Lovrenca">}}

Od cerkve v Hotavljah se lahko povzpnete na Slajko po dveh poteh -- po tisti, ki je markirana na zemljevidu (v naravi pa ne), ali po tisti, ki je markirana v naravi (na zemljevidu pa ni vrisana). Da bomo izlet popestrili, se bomo povzpeli po nemarkirani poti, vrnili pa po markirani planinski poti.

{{<gallery>}}
{{<figure src="M_2-5254_IMG.JPG" caption="Pot med travniki">}} {{<figure src="M_2-5255_IMG.JPG" caption="Pogled na Blegoš">}} {{<figure src="M_2-5263_IMG.JPG" caption="Vzpon skozi gozd">}}
{{</gallery>}}

Nemarkirana pot se začne pri prvih hišah južno od cerkve -- pri cerkvi zavijete levo po asfaltni cesti ob desnem bregu Kopačnice, nato pa že čez nekaj metrov desno na makadam, ki se mimo hiš vzpenja v hrib. Na prvem drevesu ob poti boste morda celo opazili zbledelo markacijo -- ta je edina, ki smo jo opazili na vsej poti.

Makadam, po katerem ste se začeli vzpenjati, se kmalu spremeni v kolovoz, ki se v prijetnem vzponu dviga med cvetočimi travniki nad Hotavljami, nato pa zavije v gozd (po njem bomo hodili dobrih 25 minut), kjer nas v poletnih mesecih pričaka težko pričakovana senca.

Med vzponom skozi gozd se kolovoz večkrat razcepi, a brez skrbi -- na vsakem razcepu zavijte na bolj uhojeno pot, ki vodi levo (razlika je vedno zelo očitna, tako da zaiti skorajda ne morete).

{{<figure src="M_2-5269_IMG.JPG" caption="Prvi pogled na Slajko in Špik">}}

Po polurnem vzponu se začne gozd redčiti, med drevjem se občasno že zaslutijo vrhovi okoli nas, že čez nekaj minut pa nas pot pripelje na travnik, od koder se nam odpre prvi pogled na Špik, ki je še precej visoko nad nami (do vrha nam manjka še slabih 250 metrov). Pot nas vodi po spodnjem robu travnika do kozolca, kjer se priključi makadamski cesti. Zavijemo desno na makadamsko cesto in se začnemo zlagoma spuščati proti cesti, ki pelje po grapi iz Hotavelj proti Stari Oselici.

Slajka in Špik
--------------

Po manj kot desetih minutah hoje po makadamu dosežemo makadamsko cesto, ki se vzpenja iz Hotavelj proti Oselici, na njej zavijemo levo (navzgor), že čez nekaj metrov pa nas kažipot proti Slajki (namenjen je tistim, ki se bodo na Slajko povzpeli v pločevinastem oklepu) usmeri desno. Od tod do Slajke nas čaka še kakšnih 20 minut hoje.

{{<figure src="M_2-5270_IMG.JPG" caption="Po cesti med travniki">}}

Cesta proti Slajki se najprej vzpenja skozi redek gozd, nato pa zavije med travnike, od koder se začno odpirati prelepi razgledi -- najprej na Žirovski vrh, nato na Polhograjsko hribovje in Poljansko dolino, nekoliko kasneje še na Blegoš. Le še nekaj minut nas loči od Doma na Slajki, kjer vam bo prijazna oskrbnica hitro potešila žejo in lakoto.

{{<figure src="M_2-5284_IMG.JPG" caption="Dom na Slajki">}}

{{<figure src="Slajka_ZirovskiVrh.jpg" caption="Pogled s Slajke na Žirovski vrh" caption-position="bottom">}}

Po počitku na Slajki se lahko odpravite proti Ermanovcu (do tja vas čaka še uro in pol hoje), večina pa bo začela razmišljati o vrnitvi v Hotavlje. Ne glede na vašo odločitev pa je vredno nameniti dodatne pol ure vzponu na Špik, prvi vrh ob poti od Slajke proti Ermanovcu. Pred planinskim domom izberemo markirano pot proti Ermanovcu, ki vodi najprej med travniki, nato pa zavije v gozd. Takoj za gozdom, pri drugem kažipotu za Ermanovec (ki kaže po kolovozu navzdol), zavijemo s poti desno na ožjo pot, ki očitno pelje proti vrhu na naši desni. 

{{<figure src="M_2-5289_IMG.JPG" caption="Pot na Špik">}}

{{<note warn>}}Na izletniški karti je markirana pot s Slajke proti Ermanovcu napačno speljana naravnost čez vrh Špika -- ne verjemite karti, drugače boste Špik zgrešili.{{</note>}}

Že po nekaj minutah vzpona se bo proti severu odprl pogled na Julijske Alpe, na vrhu Špika pa se odpre čudovit razgled proti jugu -- v lepih dneh boste videli prav do Snežnika.

{{<figure src="Spik_Sever.jpg" caption="Pogled s Špika proti severu" caption-position="bottom">}}

{{<figure src="Spik_Jug.jpg" caption="Pogled s Špika proti jugu" caption-position="bottom">}}

Vrnitev v Hotavlje
------------------


S Slajke se lahko vrnete v Hotavlje po poti, po kateri ste se povzpeli, lahko pa se odločite za vrnitev po nekoliko krajši markirani planinski poti. V obeh primerih se od Doma na Slajki začnete vračati po makadamski cesti, od katere se planinska pot že kmalu na začetku travnikov odcepi levo navzdol (odcep je lepo označen in ga je skoraj nemogoče zgrešiti). Ozka pot se najprej spušča po travnikih, nato pa zavije v gozd in se nadaljuje s precej strmim spustom proti Hotavljam.

{{<figure src="M_3-5307_IMG.JPG" caption="Začetek planinske poti">}}

Po približno 15 minutah spusta nas pot pripelje do travnatih jas sredi gozda (na teh travnikih boste lahko zaradi precej senčne in vlažne lege opazovali čisto drugačne rože, kot ste jih opazili med vzponom po sončnih travnikih ob nemarkirani poti) in se kmalu konča na makadamski cesti proti Hotavljam.

{{<note>}}Od začetka makadamske ceste do Hotavelj nismo opazili niti ene markacije, tako da je možno, da smo zgrešili pravi potek planinske poti.{{</note>}}

Po makadamski cesti se začnemo zložno spuščati proti Hotavljam. Med spustom lahko uberemo tudi kakšno bližnjico čez travnike ali ob njivah in si tako precej skrajšamo pot, na začetku vasi pa nas pri prvih hišah pričaka asfalt, po katerem se spustimo do cerkve v Hotavljah.

{{<figure src="M_3-5312_IMG.JPG" caption="Med polji proti Hotavljam">}}

Izlet na Slajko lahko končate s kosilom v gostilni Lipanj ob glavni cesti, med tednom ali v soboto dopoldne se lahko odpravite še v industrijsko prodajalno Marmorja, poleti pa se lahko osvežite v toplicah le nekaj kilometrov od Hotavelj ob cesti proti Kopačnici.
