---
date: 2002-06-16 00:00:00+00:00
delta: 540
description: V lepem zgodnje-poletnem dnevu se splača odpraviti v čarovniške kraje
  - na Slivnico. Doživeli boste lepe razglede, videli obilico rož, tudi redko kranjsko
  lilijo, pa tudi zbirališče čarovnic - čarovniško jamo.
duration: 2.5
height: 1114
image:
- M_3-1364_IMG.jpg
- M_3-1349_IMG.jpg
- M_3-1355_IMG.jpg
- M_4-1470_IMG.jpg
- M_3-1364_IMG.jpg
- I_RazgledDebeliVrh.jpg
- M_4-1445_IMG.jpg
- M_Razgled_Slivnica.jpg
- M_4-1420_IMG.jpg
- M_4-1422_IMG.jpg
- M_3-1390_IMG.jpg
lead: M_3-1364_IMG.jpg
name: Slivnica
title: Čarovniška Slivnica
x: 454
y: 72
---

{{<figure src="M_3-1364_IMG.jpg">}}

Slivnica je kopasta gora nad Cerkniškim jezerom, že od nekdaj znana kot zbirališče čarovnic. Če boste premagali strah pred čarovnicami (te so baje nevarne samo ponoči) in se na Slivnico povzpeli po eni od poti, ki vodijo nanjo, boste nagrajeni s čudovitim pogledom na Cerkniško jezero ter okrepčilom v koči na vrhu Slivnice.

## Osnovni podatki

Zahtevnost
:   Enostavna, lahka, dobro označena pot. Pot je v večjem delu odprta, zato se boste poleti precej spotili.

Dostop
:   Do Cerknice pridete najlažje po primorski avtocesti, odcep Unec. Od Unca do Cerknice je še približno 15 km.

Dolžina
:   Cerknica - Slivnica: 1h30. Povratek po isti poti približno eno uro.

Višina
:   1114 m

Višinska razlika
:   550 m

Čas obiska
:   Zgodaj poleti boste na travnikih pod Slivnico našli obilico čudovitih rož, tudi redko kranjsko lilijo (zlato jabolko). Pot vodi predvsem po travnikih, zato odsvetujem sprehod v vročih in sončnih poletnih dneh. Seveda pa boste od izleta imeli največ če boste odšli na Slivnico takrat, ko je Cerkniško jezero polno.

Priporočam
:   Pokrivalo in sončno kremo. Dobra obutev (planinski čevlji) in pohodne palice ne bodo odveč, niso pa nujne potrebne.

Začetek poti na Slivnico je zelo enostavno najti - ko pridete v Cerknico le sledite smeri proti Blokam in Snežniku in kmalu po središču Cerknice boste ob robu ceste opazili smerokaz, ki vas usmerja proti Domu na Slivnici.

Žal zgodovina očitno še vedno močno vpliva na razmišljanje prebivalcev Cerknice - najbolje bo, če boste v Cerknico prišli z metlo, v nasprotnem primeru boste imeli med vikendi ob parkiranju avtomobila zabavne dogodivščine. V bližini odcepa na Slivnico je sicer množica praznih parkirišč, vendar vas bodo z vsakega od njih vljudno napodili - eno je rezervirano za gostilno, drugo za stranke notarja, tretje za goste nekega bara, četrto za sodišče, peto za trgovino Brest \... Vsi pričakujejo neskončno gnečo in popotnik, ki zasede njihovo dragoceno parkirno mesto, bi jim nemudoma znižal poslovni uspeh. Seveda parkirišča ostajajo prazna, popotniki pa se slabe volje odpravijo naprej. Tako izrazitemu vrtičkarstvu lahko le čestitam, turisti pa naj gredo raje kam drugam. Edino parkirišče vas čaka kmalu za odcepom z glavne ceste (na levi).

Na tem parkirišču se začne markiran vzpon na Slivnico - naprej po širokem kolovozu do radijskega oddajnika, nato po levem robu poseke, nekaj više pa zavije markirana pot desno v strm borov gozd.

{{<figure src="M_3-1355_IMG.jpg" caption="Začetek poti v gozdu">}}

Vzpon proti Slivnici
--------------------

Pot na Slivnico vodi najprej po prijetnem senčnem borovem gozdičku, kmalu pa se gozdiček neha, sence je konec in nekaj časa hodite med tipičnim gostim primorskim grmovjem, sonce pa veselo opravlja svoj posel. Še za ljubitelje rož ta del poti ni zanimiv, saj ne opazite skoraj ničesar zanimivega. 

{{<figure src="M_3-1364_IMG.jpg" caption="Konec grmovja, pogled na Slivnico">}}

Na nadmorski višini cca. 800m (po 250 metrih vzpona) je grmovja konec, znajdemo se na odprtem travniku, preko katerega se bomo vzpenjali še naslednjih 300 višinskih metrov.

Tukaj se začne raj za ljubitelje rož - najprej boste opazili tipične travniške rože (ivanjščice, njivsko grabljišče, zlatice \...), malo kasneje kukavice, kozjo brado, nokoto, svišč, cipresasti mleček in materino dušico.

Ko pridete do Debelega vrha (958m), vas čaka čudovit razgled proti severu (vidi se vse do slovenskih Alp), pa tudi prava poslastica za oči - našli boste zlato jabolko in travnolistno peruniko. Da bo užitek popoln, vas pod vrhom Slivnice čakajo še kokoševec, čemaž, orlice, jajčasti repuš in zlati koren.  Pa tudi do vrha ni več daleč - manj kot 60m višinske razlike.

{{<figure src="RazgledDebeliVrh.jpg" caption-position="bottom">}}

Čarovniška Slivnica
-------------------

Po uri in pol vzpona (tisti hitrejši pa tudi nekoliko prej) boste prišli do Doma na Slivnici, od koder boste lahko videli celotno Cerniško polje z jezerom, pa tudi bolj oddaljene hribe (npr. Nanos). 

{{<figure src="M_4-1422_IMG.jpg" caption="Cerkniško jezero">}}

Dom je (bil nekoč) odprt vsak dan od 12:00 dalje, ob vikendih pa tudi prej, prijazen oskrbnik pa mi je pijačo postregel že prej -- hudo žejo je pregnal slivniški čaj (bilo ga je precej več kot 1/2 litra v velikanski skodelici). 

{{<figure src="M_4-1445_IMG.jpg" caption="Dom na Slivnici">}}

Od doma je le nekaj minut do vrha Slivnice, kamor se odpravite izključno samo po planinski pečat (če jih zbirate). Vrh je zarasel, imeli boste imeniten razgled na Telekomove in Mobitelove oddajnike postavljene na vrhu, drugam pa ne.

{{<figure src="Razgled_Slivnica.jpg" caption="Razgled s Slivnice" caption-position="bottom">}}

Po okrepčilu v Domu na Slivnici je obvezen tudi obisk čarovniške jame, ki je le dobrih 5 minut hoda oddaljena od doma.

{{<figure src="M_3-1390_IMG.jpg" caption="Čarovniška jama">}}