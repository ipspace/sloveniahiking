---
date: 2004-04-25 00:00:00+00:00
delta: 200
description: Kratek sprehod vas bo iz Gradišča popeljal do cerkvice visoko nad Vipavsko
  dolino
difflevel: 1
duration: 2
height: 445
lead: M_20211230_114436.jpg
map: 1
maplink: https://mapzs.pzs.si/poi/1661
name: svMiklavz_Vipava
nearby:
- /hikes/gradiskatura
- /hikes/plaz
- /biking/nanosekokoca
- /hikes/skavnica
- /biking/vrhpoljeabram
peak: 45.819506,13.982114
region: vipava
start: 45.832270,13.971014
title: Sveti Miklavž nad Vipavsko dolino
video: https://www.relive.cc/view/vRO7Vx32oyv/
---

{{<figure src="M_20211230_114436.jpg">}}

Med vožnjo po cesti med Podnanosom in Vipavo lahko visoko nad Vipavsko dolino na desni strani nad gozdom, ki pokriva položna pobočja nad dolino, tik pod strmimi skalami Nanosa opazite ljubko cerkvico, posvečeno sv. Miklavžu (domačini ji rečejo sveti Miklav). Do nje vodi prijetna večinoma položna markirana pot iz Gradišča, vasice na nekoliko dvignjeni ravnini nad Vipavsko dolino, kot nalašč za lažji nedeljski družinski izlet.

### Osnovni podatki

**Zahtevnost**
:   Odlično označena, večinoma položna pot z nekaj krajšimi malce bolj strmimi vzponi.

**Dostop**
:   Na izlet se bomo odpravili iz Gradišča, vasice nad Vipavo.

**Dolžina**
:   Gradišče--sv. Miklavž: 45 minut\
    Vrnitev: 30 minut\
    Skupaj: 2 uri

**Višina**
:   445 m

**Višinska razlika**
:   200 m

**Čas obiska**
:   Na izlet se lahko odpravite v vseh letnih časih.

**Priporočam**
:   Izlet ne zahteva planinske obutve ali pohodnih palic.

**Karta**
:   Goriška, 1 : 50.000, PZS

Iz Gradišča proti sv. Miklavžu
------------------------------

Izlet začnete v Gradišču pri Vipavi (bolj natančno v zaselku Žgavska vas nad Gradiščem). Avtocesto, ki pelje po Vipavski dolini, zapustite na izvozu Vipava, zavijete desno proti Vipavi, nato pa takoj na začetku Vipave sledite kažipotu v Gradišče, ki vas po ozki stranski cesti pripelje nad Vipavsko klet. Na križišču z glavno cesto zavijete desno, nato pa sledite glavni cesti skozi Gradišče. Cesta se precej hitro vzpenja skozi naselje, dobrih sto metrov za zadnjimi hišami pa zavijete desno na prostrano parkirišče, kjer lahko brez skrbi pustite avto.

{{<figure src="Razgled_Nanos.jpg" caption="Strme skalnate stene Nanosa nad Gradiščem. Vrh na desni je Gradiška tura." caption-position="bottom">}}

Pred začetkom izleta si oglejte strme stene Nanosa, ki se dvigujejo nad vami, nato pa se odpravite naravnost proti njim po precej strmi poti, na katero vas usmerita kažipota za Nanos in Turo. Po krajšem vzponu se pot položi in vas pripelje do razcepa, kjer levi krak zavije na zahtevno plezalno pot proti Gradiški turi, desno pa položen kolovoz vodi proti sv. Miklavžu (na kažipotu piše seveda sv. Miklav). Naslednjih 20 minut vas razgiban kolovoz vodi po mešanem gozdu, v katerem prevladujejo borovci, opazili pa boste tudi neverjetno mnogo bršljana. Nato se pot malce spusti, na levo pa se odpre pogled na gladke skale, na katerih se urijo športni plezalci.

{{<figure src="M_9_0908.JPG">}}

Sledi najbolj strm del poti, kjer morate v precej kratkem času premagati kakšnih 50 metrov višinske razlike. Za vzponom postaja kolovoz čedalje ožji in vedno bolj zaraščen, dokler se približno 400 metrov pred ciljem ne spremeni v ozko stezico (tu zapustite star kolovoz iz Razdrtega v Vipavo, ki je od tod naprej že popolnoma zapuščen). Čaka vas še en kratek vzpon, nato pa boste med drevjem že zagledali cerkvico, od katere vas loči le še dobrih 100 metrov malce bolj razgibane poti.

{{<figure src="M_20211230_115826.jpg" caption="Pogled čez Vipavsko dolino">}}

Okoli cerkvice sv. Miklavža boste našli prijazne klopce, na katerih lahko med počivanjem uživate v miru in ptičjem petju; drevje, ki vam zastira pogled na Vipavsko dolino, vas hkrati ščiti pred hrupom, ki prihaja z avtoceste. Okolica je precej zaraščena, zato posebnih razgledov ne boste deležni, razen če se povzpnete na skale nad cerkvijo, še vedno pa boste med drevjem uzrli Podrago na drugi strani Vipavske doline.

V Gradišče se vrnete po poti, po kateri ste se povzpeli.
