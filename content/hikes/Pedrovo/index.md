---
date: '2003-03-30T00:00:00'
delta: 300
description: Pedrovo je kraška vasica, stisnjena v pobočje Črnih hribov visoko nad
  Branikom, z razgledom na Vipavsko dolino, Trnovski gozd in Nanos.
dirty: true
duration: 2
height: 380
image:
- M_4-4488_IMG.JPG
- M_5-4528_IMG.JPG
- M_4-4487_IMG.JPG
- M_4-4470_IMG.JPG
- M_4-4471_IMG.JPG
- M_4-4476_IMG.JPG
- Pedrovo_NW_2.jpg
- Pedrovo_NE.jpg
- M_5-4524_IMG.JPG
- M_5-4525_IMG.JPG
- M_5-4526_IMG.JPG
- M_4-4497_IMG.JPG
- M_5-4503_IMG.JPG
- M_4-4500_IMG.JPG
- M_5-4502_IMG.JPG
- mapgps.jpg
- path_1.gif
- alM_t1.gif
- alM_t2.gif
map: 1
name: Pedrovo
title: Iz Branika na Pedrovo
x: 404
y: 80
---
{{<figure src="M_4-4488_IMG.JPG" caption="Cerkev sv. Duha na Pedrovem">}} Pedrovo je kraška vasica, stisnjena v pobočje Črnih hribov visoko nad Branikom. Iz Branika se lahko povzpnete samo do Pedrovega, kar je prijeten dvourni izlet, lahko pa nadaljujete s potjo po pobočju Ovčjaka in mimo Kopice proti [Železnim vratom](../Trstelj_Dornberk/?sect=2) od koder se povzpnete na Trstelj. Že s Pedrovega boste imeli čudovit razgled na Vipavsko dolino, Trnovski gozd in Nanos, s Trstelja pa se vam bo odprl še čudovit pogled proti jugu.

Osnovni podatki
===============

Zahtevnost
:   Odlično označena, mestoma strma pot.

Dostop
:   Na Pedrovo se povzpnemo iz Branika, manjšega kraja ob cesti Nova Gorica -- Sežana.

Dolžina
:   Branik -- Pedrovo: 1 h\
    Pedrovo -- Železna vrata: 1,5 h\
    Železna vrata - Trstelj: 40 min\
    Branik -- Pedrovo -- Železna vrata -- Trstelj z vrnitvijo po isti poti: 5-6 h

Višina
:   Pedrovo: 380 m\
    Železna vrata: 445 m\
    Trstelj: 643 m

Višinska razlika
:   Branik -- Pedrovo: 300 m\
    Branik -- Železna vrata: 365 m\
    Branik -- Trstelj: 560 m

Čas obiska
:   Na pot se lahko podate v vsakem vremenu, tudi poleti, saj teče večinoma po gozdu.

Priporočam
:   Pot je občasno strma in vsaj v vlažnem vremenu spolzka -- dobra obutev in planinske palice zato ne bodo odveč.

Karta
:   Na karti ni označena niti ena od markiranih poti na Trstelj

Nekaj dodatnih podatkov o Trstelju in okolici boste našli tudi na naslednjih povezavah:

-   Leon Hmeljak piše o [Braniku, gradu Rihemberk](http://users.volja.net/hmeljak/si/branik/rihemberk.htm) in opisuje [pot iz Branika na Trstelj](http://users.volja.net/hmeljak/si/gore/poti.htm)
-   Informacije o času obratovanja koče na Trstelju boste našli na straneh [občine Komen](http://www.komen.si/slo/turizem/poti/trstelj.htm)
-   [Stjenkovo kočo](http://www.pzs.si/pzs/koce.nsf/e7d09e3cea4a8f33c125682f0035a0a7/55579c8b3b262f3cc12568300063cd5b?OpenDocument), dostope in razglede z nje si oglejte na straneh [Planinske zveze Slovenije](http://www.pzs.si/).
-   [O Trstelju in okolici](http://users.volja.net/trstelj1/) piše tudi Tomaž Švagelj

**Zahvala:** pot iz Branika na Trstelj sem našel na [straneh Leona Hmeljaka](http://users.volja.net/hmeljak/si/index.htm).

Dostop do Branika
-----------------

Ljubiteljem vina bi predlagal, da se ustavijo pri enem od Lisjakov -- če boste prišli iz Vipavske doline, pri tistem v Zaloščah, če boste prišli preko Krasa pa pri tistem v Dutovljah. V vsakem primeru pa se splača oglasiti tudi pri Jazbecu v Tupelčah, le nekaj kilometrov oddaljenih od Štanjela. {{<figure src="M_5-4528_IMG.JPG" caption="Cerkev sv. Urha v Braniku">}} Vzpon na Pedrovo se začne pri pokopališču v Braniku, kraju ob cesti Nova Gorica -- Sežana. Nad Branikom kraljuje odlično ohranjen grad Rihemberg, ki si ga ob prvem obisku Branika morate ogledati -- če boste imeli srečo, bo grad odprt in si boste lahko ogledali tudi njegovo notranjost.

V Branik se lahko pripeljete po dveh poteh:

-   Iz Vipavske doline -- avtocesto proti Novi Gorici zapustite na izvozu za Dornberk, preko Batuj in Zalošč pridete v Dornberk, nato pa v Dornberku zavijete v proti Sežani in skozi Steske prispete v Branik.
-   Preko Krasa -- avtocesto proti Trstu zapustite na izvozu Sežana, na začetku Sežane zavijete proti Novi Gorici, nato pa skozi kraške vasi in mimo Štanjela prispete v Branik.

{{<figure src="M_4-4487_IMG.JPG" caption="Pogled na Branik s Pedrovega">}}

Avto lahko pustite na parkirišču pred trgovino v središču Branika in se peš odpravite proti pokopališču (proti Novi Gorici). Ob pokopališču vas kažipot usmeri proti Cvetrožu, kmalu pa se pojavijo tudi prve markacije.

Iz Branika na Pedrovo
---------------------

{{<figure src="M_4-4470_IMG.JPG">}} {{<figure src="M_4-4471_IMG.JPG" caption="Markirana pot pelje pod železniškim viaduktom">}} Pot vas v začetku vodi po asfaltni cesti, čez most preko Branice, nato pa vas markacije pri kapelici usmerijo levo proti zaselku Lojevi, kmalu za tem pa desno v hrib, mimo zadnje hiše navzgor pod železniškim mostom. Strma planinska pot se po senčnem pobočju hitro vzpenja ob severnem pobočju Čuka in se po približno 150 metrih vzpona združi s kolovozom. {{<figure src="M_4-4476_IMG.JPG">}} Že med vzponom ob Čuku boste opazili prva rastišča bodeče lobodike, še več pa je boste našli ob potoku, ki mu sledi kolovoz. Na tem mestu boste že sredi januarja našli tudi prve trobentice, zvončke in telohe.

Kolovoz, po katerem hodite, se najprej vzpenja, nato pa se začne počasi spuščati. Položen spust se konča pri potočku, kjer se planinska pot odcepi od kolovoza, prečka potok in se začne v ključih strmo vzpenjati proti Pedrovemu. Dobrih sto metrov vzpona vas pripelje do prvih hiš v Pedrovem. Že pri prvih hišah se vam bo odprl pogled na zahoden del Vipavske doline, če boste v vasi zavili levo proti cerkvici sv. Duha, pa boste uživali še v razgledih na Nanos ter na grad Rihemberg nad Branikom.

{{<figure src="Pedrovo_NW_2.jpg" caption="Pogled na Vipavsko dolino in Trnovski gozd">}} {{<figure src="Pedrovo_NE.jpg" caption="Pogled izpred cerkvice sv. Duha proti severo-vzhodu">}} {{<figure src="M_5-4524_IMG.JPG" caption="Vrnitev ob sončnih pobočjih Čuka">}} {{<figure src="M_5-4525_IMG.JPG" caption="Pogled na Rihemberk">}} {{<figure src="M_5-4526_IMG.JPG" caption="Viadukt v Braniku">}}

S Pedrovega se lahko vrnete v Branik, lahko pa nadaljujete pot proti Železnim vratom in Trstelju. Vrnitev v Branik lahko popestrite s krožno potjo (skoraj osmico) -- odpravite se do konca Pedrovega (kot da bi hoteli nadaljevati pot proti Železnim vratom), nato pa zavijete na desni kolovoz, ki se spušča proti dolini. Če se boste na vseh razcepih držali desnega kolovoza, boste kmalu prišli do potoka, ob katerem ste kolovoz zapustili (glej tudi zemljevid). Po kolovozu se nato spuščate proti Braniku, na mestu, kjer se planinska pot odcepi levo navzdol pa nadaljujete pot po kolovozu. Le-ta vas bo po južnih, sončnih pobočjih Čuka, s katerih boste imeli odličen pogled na grad Rihemberk, pripeljal pod drugih železniškim mostom nazaj v Branik (v bližino železniške postaje). Od tod vas čaka še kilometer hoje do parkirišča, kjer ste pustili avto.

Od Pedrovega proti Železnim vratom
----------------------------------

{{<figure src="M_4-4497_IMG.JPG" caption="Po kraških travnikih proti Železnim vratom">}} Pot proti Železnim vratom se nadaljuje na koncu vasi Pedrovo, kjer se asfaltna cesta razcepi v dva kolovoza. Sledite levemu kolovozu, desni bi vas pripeljal nazaj v dolino v zaselek Steske ali proti Braniku. Položen kolovoz se dobrem kilometru razcepi, markacije vas usmerijo na desni (bolj položen) kolovoz, od koder se po približno 500 metrov markacije usmerijo ostro desno na planinsko pot (to je eno redkih mest, na katerih morate biti malce bolj pozorni na markacije, da ne boste po kolovozu odtavali naprej). {{<figure src="M_5-4503_IMG.JPG" caption="Napis na Slavčevi bajti">}} {{<figure src="M_4-4500_IMG.JPG" caption="Slavčeva bajta">}}

Planinska pot teče najprej po kraških travnikih, nato pa se skozi gozd spusti do Slavčeve bajte, od koder se vam odpre lep pogled na Dornberk. Obisk Slavčeve bajte je še posebej zanimiv v dneh, ko piha burja -- vse naokrog se borovci krivijo pod sunki burje, v okolici Slavčeve bajte pa vlada kar neverjetno zatišje -- očitno so včasih znali odlično izbirati mesto, na katerem so si postavili bivališče.

{{<figure src="M_5-4502_IMG.JPG" caption="Pogled na Dornberk">}}

Po krajšem počitku po kolovozu nadaljujemo s potjo proti Železnim vratom. Markirana pot se kmalu odcepi levo v gozd, lahko pa nadaljujete pot po kolovozu, ki vas bo pripeljal v zaselek Gora, od koder se boste do Železnih vrat povzpeli po asfaltni cesti. Če boste nadaljevali pot po markirani poti, se boste najprej prebijali skozi precej zaraščen (a odlično markiran) gozd, ki ga bodo kmalu zamenjali kraški travniki -- spet z odličnim razgledom proti severu. Krajši vzpon po teh travnikih in skozi borov gozdiček vas bo po gozdni poti pripeljal do [Železnih vrat](../Trstelj_Dornberk/?sect=2), od koder nadaljujete vzpon na Trstelj.
