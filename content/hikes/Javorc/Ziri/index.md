---
date: 2003-01-12 00:00:00+00:00
delta: 410
description: Javorč je Žirem najbližji vrh v pogorju Žirovskega vrha in zato v vseh
  letnih časih zelo priljubljena izletniška točka. Njegovo priljubljenost še povečuje
  lovska koča blizu vrha, ki je odprta vsak vikend.
duration: 2.5
height: 901
lead: M_5-2568_IMG.JPG
map: 1
maplink: https://mapzs.projekti.si/poi/1368
multilead: M_5-2566_IMG.JPG
multipath: true
name: Javorc/Ziri
nearby:
- /hikes/goropeke
- /hikes/vrsnik_ziri
- /hikes/javorc
- /hikes/mrzlivrh_ziri
- /hikes/vs3k
peak: 46.070345,14.141830
region: gorenjska
start: 46.047208,14.109771
title: Javorč iz Žirov
---
{{<figure src="M_5-2568_IMG.JPG">}}

[Javorč](../) je Žirem najbližji vrh v pogorju Žirovskega vrha in zato priljubljena izletniška točka Žirovcev (podobno kot Šmarna gora za Ljubljančane) -- nekateri kar tekmujejo, kdo se bo v enem letu večkrat povzpel nanj. Njegovo priljubljenost še povečuje lovska koča blizu vrha, ki je odprta skoraj vsak konec tedna. Pot iz Žirov na vrh Javorča ni markirana, vendar je tako dobro uhojena, da skorajda ne morete zaiti.

## Osnovni podatki

Zahtevnost
:   Lahka neoznačena pot, idealna za prijeten nedeljski izlet, tudi z otroki. Pozimi je skoraj vedno zgažena.

Dostop
:   Pot na Javorč začnemo pri transformatorski postaji na robu Žirov.

Dolžina
:   Žiri--Javorč: 1 ura 30 minut\
    Povratek: dobra ura\
    Skupaj približno 2 uri in pol hoje

Višina
:   901 m

Višinska razlika
:   410 m

Čas obiska
:   Na Javorč lahko odidete poleti ali pozimi; priporočljiv je seveda izlet v lepem vremenu, da boste lahko uživali v razgledu na Žiri in Škofjeloško hribovje.

Priporočam
:   Dobra obutev in planinske palice ne bodo odveč, v suhem vremenu pa se lahko na Javorč mirno povzpnete tudi v športnih copatih.

Začetek poti
------------

V Žiri lahko pridete vsaj na štiri načine -- Gorenjcem bo najbliže skozi Škofjo Loko, nekateri Primorci bodo ubrali pot skozi Cerkno ali Idrijo, za večino pa bo najbolj ugodna pot skozi Logatec in mimo Rovt.

Pot na Javorč začnete pri transformatorski postaji na robu Žirov. Transformatorsko postajo boste morda našli tako, da boste sledili daljnovodom, laže pa bo, če boste v središču Žirov z glavne ceste sledili znaku Avto Frelih in nato mimo avtomehanika nadaljevali pot po cesti do njenega konca.

{{<figure src="M_5-2520_IMG.JPG" caption="Transformatorska postaja">}}

Asfaltirana cesta proti transformatorski postaji se hitro spremeni v uhojeno pot. Preden pa začnete vzpon v hrib, si (vsaj poleti) vzemite nekaj časa in si oglejte bogastvo travniških rož na sosednjih travnikih.

Vzpon na Javorč
---------------

Pot se hitro začne vzpenjati v hrib -- najprej ob travnikih, nato po borovem in bukovem gozdu. Ob poti boste kmalu opazili športne pripomočke, saj pravzaprav hodite po trimski stezi. 

Po krajšem vzponu pridete do travnika, ki ga prečkate (tu se odcepita dve poti) in nadaljujete hojo po trimski stezi, dokler ne pridete na širšo gozdno pot s kažipotom, ki označuje smer trimske steze. Tu zavijete levo in se nato ves čas držite najširše poti (pozimi najbolj shojene gazi), ki vodi navzgor (ves Žirovski vrh je kar prepreden s potmi, ta nasvet pa vas bo zagotovo pripeljal prav do vrha Javorča).

{{<gallery>}}
{{<figure src="M_5-2545_IMG.JPG" caption="Prvi vzpon">}}{{<figure src="M_5-2552_IMG.JPG" caption="Trim steza">}} {{<figure src="M_5-2546_IMG.JPG" caption="Naravnost čez travnik">}}
{{</gallery>}}

Gozdna pot je precej položna, le občasno jo prekinjajo krajši vzponi. Ker ves čas teče po gozdu, boste poleti sicer v prijetni senci, botaniki pa boste prikrajšani za užitke, ki bi jih imeli z opazovanjem travniških rož. Poleti boste ob poti kljub vsemu opazili šentjanževko, zajčico in navadni črnilec.

Z vzpenjanjem postaja gozd vse bolj redek, dokler končno ne pridete do travnika, s katerega se odpre lep pogled na Žiri in okoliške hribe. Na tem travniku poleti poiščite madronščico (našli jo boste levo od poti nekje na sredi travnika), jeseni pa togo smetliko (raste pod potjo med resjem). Po krajšem počitku nadaljujete pot proti vrhu (kot prej -- vedno nazvgor), ki je že precej blizu (le še slabih 100 metrov višinske razlike).

{{<gallery>}}
{{<figure src="M_5-2551_IMG.JPG">}} {{<figure src="M_5-2554_IMG.JPG">}}
{{<figure src="M_5-2558_IMG.JPG" caption="Pogled na Žiri">}}
{{</gallery>}}

Vrh Javorča
-----------

Pot do vrha Javorča pelje spet skozi bukov gozd, v katerem boste lahko tu in tam nad sabo opazili rdeče sadeže jerebike. Tik pod vrhom pridete do križišča z drugo gozdno potjo, ki ji ne sledite, temveč se vzpnete naravnost v hrib in po dobrih 100 metrih pridete do vrha. Le nekaj korakov naprej boste prišli do asfaltne ceste, na kateri zavijete desno in prispete do lovske koče.

{{<gallery>}}
{{<figure src="M_5-2566_IMG.JPG" caption="Zadnji vzpon">}} {{<figure src="M_5-2567_IMG.JPG" caption="Vrh Javorča">}} {{<figure src="M_5-2568_IMG.JPG" caption="Lovska koča">}}
{{</gallery>}}

V Žiri se lahko vrnete po isti poti, lahko pa uberete malce drugačno pot čez travnike vrh Javorča -- ko se od lovske koče vračate proti vrhu, sledite poti, ki levo od ostankov bunkerja vodi naravnost čez travnik. Ta pot vas kmalu pripelje na gozdno pot, po kateri ste se povzpeli na Javorč.

{{<gallery>}}
{{<figure src="M_5-2575_IMG.JPG">}}
{{<figure src="M_5-2577_IMG.JPG" caption="Po travniku desno navzdol">}}
{{</gallery>}}

Podoben ovinek lahko naredite pred Žirmi -- namesto da bi zavili z gozdne poti na trimsko stezo, lahko gozdni poti sledite do travnika in se nato malo pred kozolcem spustite po travniku desno navzdol do trimske steze, po kateri ste se vzpeli.
