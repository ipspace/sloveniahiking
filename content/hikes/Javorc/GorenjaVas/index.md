---
date: 2003-02-16 00:00:00+00:00
delta: 500
description: Javorč je vrh v pogorju Žirovskega vrha, približno enako oddaljen od
  Žirov in Gorenje vasi v Poljanski dolini, od koder boste imeli čudovit razgled na
  Škofjeloško hribovje in slovenske Alpe.
duration: 3.5
height: 901
image:
- razgled_sever.jpg
- mapgps.jpg
- track.jpg
lead: M_6-4626_IMG.JPG
map: 1
maplink: https://mapzs.projekti.si/poi/1368
multilead: M_6-4626_IMG.JPG
multipath: true
name: Javorc/GorenjaVas
nearby:
- /hikes/javorc
- /hikes/slajka
- /hikes/bukovvrh
- /hikes/malenskivrh
- /hikes/ermanovec
peak: 46.070345,14.141830
region: gorenjska
start: 46.101187,14.140558
title: Javorč iz Gorenje vasi
---
{{<figure src="M_4-4461_IMG.JPG" caption="Pogled na Javorč iz Žirov">}}

Iz Gorenje vasi je na [Javorč](../) speljana markirana pot, ki pa pozimi mnogokrat ni zgažena. Tedaj bo zato bolje oditi tja iz [Žirov](../ziri), poleti pa ubrati pot iz Gorenje vasi, ki vodi po senčnih bregovih ob prijaznem potoku Dršak.

## Osnovni podatki

Zahtevnost
:   Lahka, dobro markirana pot z občasnimi nekoliko bolj strmimi vzponi. Pozimi navadno ni zgažena v celoti.

Dostop
:   Pot na Javorč začnemo pri osnovni šoli v Gorenji vasi.

Dolžina
:   Gorenja vas--Javorč: 2 uri\
    Vrnitev: 1 ura 30 minut\
    Skupaj približno 3 ure in pol hoje

Višina
:   901 m

Višinska razlika
:   500 m

Čas obiska
:   Na Javorč lahko odidete v vseh letnih časih; pozimi boste verjetno gazili, vendar se zaradi dobrih markacij ne boste izgubili. Priporočljiv je seveda izlet v lepem vremenu, da boste lahko uživali v razgledu.

Priporočam
:   Dobra obutev in planinske palice ne bodo odveč.

Začetek poti v Gorenji vasi
---------------------------

Pot na Javorč se začne pri osnovni šoli v Gorenji vasi v Poljanski; Tam bo ob koncu tedna tudi zadosti prostora za parkiranje, med tednom pa raje parkirajte pri bencinski črpalki in se proti šoli odpravite peš.

Če ste se odločili za parkiranje pri šoli in prihajate iz Škofje Loke, zavijte pri prvem križišču v Gorenji vasi namesto proti Žirem (desno) levo na most čez Soro, nato pa takoj za mostom desno. Glavna cesta vas mimo cerkve sv. Janeza Krstnika pripelje naravnost do osnovne šole.

Če boste v Gorenjo vas prišli skozi Žiri ali Cerkno, se mimo bencinske črpalke odpeljite do konca vasi, nato pa, namesto da bi zavili levo proti Škofji Loki, prečkajte most čez Soro in zavijte desno nazaj v vas.

Takoj za osnovno šolo se začne makadamska cesta, ki vas ob vznožju hriba pelje proti jugovzhodu. Pri zadnji hiši prečkate potok in se vzpnete med gozdom in travnatim pobočjem proti vasi Dobravšce. Po krajšem vzponu pridete do kapelice, kjer zavijete desno in se po asfaltni cesti začnete počasi vzpenjati proti Žirovskemu vrhu (tu boste našli tudi prve markacije). Pri zadnji hiši je asfaltne ceste konec in markacije vas usmerijo na kolovoz.

{{<gallery>}}
{{<figure src="M_6-4632_IMG.JPG">}} 
{{<figure src="M_6-4630_IMG.JPG">}}
{{<figure src="M_6-4629_IMG.JPG">}}
{{</gallery>}}

Pot najprej teče ob levem bregu prijaznega potoka Dršak, prečka nekaj manjših potočkov, ob katerih se bodo poleti otroci z velikim veseljem poigrali, nato pa zavije levo in prečka potok ter se začne precej strmo vzpenjati po pobočju. Lahko se odločite, da boste raje sledili oranžnim puščicam, ki vas po brvi popeljejo čez potok (kar bo pozimi morda bolje kot prečkanje potoka po poledenelih skalah), po krajšem dobro označenem vzponu pa spet pridete do markirane poti.

Pot vas nad kmetijo Karlovec, stisnjeno v ozko grapo ob potoku,  pripelje do asfaltne ceste. Tu zavijete desno in se začnete rahlo spuščati, po približno 150 metrih pa vas markacije usmerijo levo na gozdno pot.

{{<gallery>}}
{{<figure src="M_6-4627_IMG.JPG" caption="Karlovec">}}
{{</gallery>}}

Vzpon proti Javorču
-------------------
V nadaljevanju vzpona teče pot v glavnem po robu gozda, s travnikov ob poti pa se že odpirajo prvi razgledi proti severu – vedno je v ospredju Blegoš, ki ste ga lahko videli že iz Dobravšc, vidimo pa tudi že druge vrhove v Škofjeloškem hribovju, občasno tudi Alpe v ozadju.

{{<gallery>}}
{{<figure src="M_6-4625_IMG.JPG">}}
{{<figure src="M_6-4626_IMG.JPG">}}
{{<figure src="M_6-4624_IMG.JPG">}}
{{</gallery>}}

Dobrih 800 metrov po prečkanju asfaltne ceste nas pot pripelje do travnikov pod kmetijo Bajlar. Po kolovozu se povzpnemo do kmetije in nadaljujemo vzpon levo mimo nje skozi gozd do asfaltne ceste. Preden pot zavije v gozd, si vzemite čas za res čudovit razgled proti severu – v lepem vremenu boste videli Julijske Alpe s Triglavom, dele Cerkljanskega in Škofjeloško hribovje ter na desni strani večino Kamniških Alp.

Od lovske koče na Javorču vas loči slab kilometer hoje po asfaltni cesti. Markacije so v tem delu nekoliko bolj redke – na vsakem križišču izberite asfaltno cesto, ki se položno dviga proti desni . Z Javorča se lahko vrnete v Gorenjo vas, lahko pa se spustite proti Žirem in se nato z avtobusom vrnete v Gorenjo vas – vozni red boste našli na spletnih straneh občine Žiri.
