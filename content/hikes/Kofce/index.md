---
date: '1900-01-01T00:00:00'
description: Kofce so prijazna, sončna planina pod travnatim grebenom Košute.
draft: true
height: 1488
image:
- M_3_0331.JPG
- Razgled_Kofce_Vzhod.jpg
- Razgled_Kofce_Zahod.jpg
- Razgled_Kofce_Greben.jpg
- M_2_0300.JPG
- M_3_0302.JPG
- M_3_0301.JPG
- M_3_0303.JPG
- M_3_0307.JPG
- M_3_0308.JPG
- M_3_0309.JPG
- M_3_0327.JPG
- Razgled_Kofce_Vzhod.jpg
- Razgled_Kofce_Zahod.jpg
- Razgled_Kofce_Greben.jpg
- M_3_0332.JPG
- mapgps.jpg
- path_1.gif
lead: M_3_0331.JPG
name: Kofce
title: Kofce
x: 448
y: 142
---
{{<figure src="M_3_0331.JPG" caption="Pogled na Kofce s Križa">}}

Vzhodno od Ljubelja se točno na slovensko-avstrijski meji dviguje dolg greben Košute, gorovja, ki vabi izletnike s svojimi sončnimi južnimi travniki in bolj zahtevne planince s svojimi prepadnimi senčnimi severnimi stenami. Na položnih pobočjih pod Košuto je nanizana prava ogrlica planin -- od Dolge njive na vzhodu do Kofc na zahodu. Od vseh je zagotovo najbolj obiskana planina Kofce (1488 m), kjer nas vse leto v lepem vremenu čakata čudovit razgled in topel sončni pozdrav, poleti pa se lahko okrepčamo v Domu na Kofcah in uživamo v pravem planinskem razpoloženju -- na Kofcah in okoliških planinah namreč še pasejo.

Na Kofce se lahko povzpnemo po markiranih poteh iz Podljubelja (avto navadno pustimo [pri kmetu Matizovcu](index.asp?pfx=MT)), [iz Doline čez preval Kal](index.asp?pfx=DL), iz [Jelendola čez planino Dolžanka](index.asp?pfx=PD), najbolj leni se bodo z avtomobilom pripeljali vse do planine Šija, od koder je do Kofc le slabih 30 minut položne hoje, najbolj zahtevni pa bodo začeli kar v Tržiču ter v dobrih treh urah in po 950 metrih višinske razlike prisopihali do cilja.

## Izbor poti


Pot
:   Višinska razlika
:   Trajanje vzpona
:   Skupna dolžina poti
:   [Planina Dolžanka--Kofce](index.asp?pfx=PD)
:   450 m
:   1 ura 30 minut
:   3 uri
:   [Kofce iz Doline](index.asp?pfx=DL)
:   886 m
:   2 uri
:   4 ure
:   [Vzpon od Matizovca](index.asp?pfx=MT)
:   416 m
:   1 ura
:   2 uri

[Planina Dolžanka--Kofce](index.asp?pfx=PD)
:   450 m
:   1 ura 30 minut
:   3 uri
:   [Kofce iz Doline](index.asp?pfx=DL)
:   886 m
:   2 uri
:   4 ure
:   [Vzpon od Matizovca](index.asp?pfx=MT)
:   416 m
:   1 ura
:   2 uri

[Kofce iz Doline](index.asp?pfx=DL)
:   886 m
:   2 uri
:   4 ure

[Vzpon od Matizovca](index.asp?pfx=MT)
:   416 m
:   1 ura
:   2 uri

Izpred Doma na Kofcah se odprejo čudoviti razgledi -- na skrajni desni silijo kvišku Grintovci in Kočna, pred nami pa so strma pobočja Storžiča, gozdovi Kriške gore in (pozimi pogosto meglena) Ljubljanska kotlina.

{{<figure src="Razgled_Kofce_Vzhod.jpg" caption="Pogled proti vzhodu -- Grintovci in Storžič">}}

Desno od Ljubljanske kotline boste najprej opazili Šmarno goro, za njo vrhove polhograjskega hribovja, med katerimi izstopata [Grmada](../PolhograjskaGrmada) in [Tošč](../Tosc), za Kranjskim poljem se počasi dviga [Jelovica](../Jamnik_Vodice), nad katero bo dobro oko opazilo travnati vrh Blegoša. Nekoliko desno od Blegoša se (še vedno nad Jelovico) dvigajo [Spodnje Bohinjske gore](../CrnaPrst), ki jim sledi [Pokljuka](../Lipanca), ter [vrhovi nad Pokljuko](../DebelaPec), nad katerimi kraljuje Triglav. Pod vrhovi Julijskih Alp nas pozdravlja gozdnato pobočje [Dobrče](../Dobrca), ki se onkraj prevala Vrh Luž zlije z Begunjščico, za katero lahko opazimo vrh Stola.

{{<figure src="Razgled_Kofce_Zahod.jpg" caption="Pogled proti zahodu -- predalpska hribovja, Julijske Alpe in Karavanke">}}

Če se zazremo proti severu, nas pozdravi celoten greben Košute -- od Velikega vrha na levi do Kladiva, Košutnikovega turna in Tolste Košute na skrajni desni strani.

{{<figure src="Razgled_Kofce_Greben.jpg" caption="Greben Košute">}}

Vzpon s planine Dolžanka
------------------------

Vzpon na Kofce bomo začeli nad Jelendolom, zadnjim večjim zaselkom v dolini Tržiške Bistrice. Do Jelendola vodi asfaltna cesta skozi Tržič:

-   Hitro cesto proti Ljubelju zapustite na odcepu Tržič, na naslednjih križiščih pa vozite naravnost po glavni cesti, ki se spušča v dolino Tržiške Bistrice.
-   Glavne ceste se držite do križišča v centru Tržiča, kjer vas kažipot proti Jelendolu usmeri desno, na ožjo cesto mimo cerkve in gostilne Krvin.
-   Na naslednjem večjem križišču zavijete levo proti Jelendolu (desno vodi cesta do Loma pod Storžičem) skozi Čadovje pri Tržiču.
-   Za Čadovjem se začne čudovita Dolžanova soteska. Predlagam vam, da si (predvsem v dneh z obilico vode) vzamete nekaj minut časa in se sprehodite po njej.
-   Na koncu Dolžanove soteske se začne vasica Dolina, slab kilometer za njo pa boste pred sabo ugledali graščino (Putrhof) v Jelendolu.

Zanimivo razlago imena Putrhof si oglejte v Klinarjevem planinskem vodniku po Karavankah.


{{<figure src="M_2_0300.JPG">}}

V Jelendolu vas čaka naslednje križišče, kjer zavijete levo proti Putrhofu nad seboj. Ker je ob Putrhofu skorajda nemogoče parkirati, smo skoraj prisiljeni nadaljevati vožnjo po razdrapani gozdni cesti (ta cesta si res zasluži znak, na katerem piše »vožnja na lastno odgovornost«). Gozdna cesta se vije po ozki soteski Dolžanke; prvo majhno parkirišče ob cesti se pojavi šele po približno dveh kilometrih vožnje. Malo za njim boste takoj za betonskim mostom na desni našli večje parkirišče, levo za mostom pa se ob potoku po gozdnatem pobočju vzpenja precej širok kolovoz -- prišli ste na začetek naše poti.

V začetku boste zaman iskali markacije, le vaš občutek (in pogled na karto) vas bo prepričal, da bi se bilo pametno povzpeti levo po kolovozu. Po krajšem zmernem vzponu se kolovoz položi in nas pripelje do potoka, ki ga prečkamo (v bolj vodnatem letnem času so priporočljivi vodoodporni čevlji), in po nekaj metrih dospemo na začetek planine Dolžanka, kjer zagledamo star, utrujen kažipot. Ta nas mimo planine usmerja na ožji, nekoliko manj vzdrževan kolovoz, ki se ob potoku vzpenja v gozd.

Na Kofce iz Doline
------------------

{{<figure src="M_3_0302.JPG" caption="Košuta v ozadju">}} {{<figure src="M_3_0301.JPG" caption="Koča ob poti">}}

Takoj za planino se spet znajdemo na razcepu kolovozov. Tudi tukaj ne iščite markacij, saj jih ne boste našli, bolj pozoren pogled pa bo morda opazil kažipot z vzpodbudnim napisom »Kar naprej!«, ki se skriva med drevesi. Kažipotu sledimo levo navzgor, po nekaj metrih zavijemo na naslednjem kolovozu desno, tam pa se že pojavi prva sveža markacija, ki nas pošlje levo na ožjo stezico, ki se vzpenja skozi prijeten smrekov gozd.

Markirana pot vodi dlje časa po smrekovem gozdu, ki je dobesedno prepleten s stezicami, grapami in kolovozi, tako da malce previdnosti nikakor ni odveč. Poskusite si zapomniti tudi pot nazaj, saj se boste tudi ob povratku tu in tam vprašali »kam sedaj« \... razen če ste vzeli s seboj tudi drobtinice, ki jih lahko pridno potresate po tleh.

Dobrih 15 minut zmernega vzpona nas pripelje na prvo poseko na naši poti. Na tej poseki se bodo skozi smreke že zableščali travniki na pobočju Košute, skozi drevje za nami pa boste morda opazili tudi pobočja Storžiča. Stezica, po kateri hodimo, se tu in tam skoraj izgubi med travo, nato pa na vrhu poseke zavije med mlado smrečje, prečka droben potok in nas po krajšem vzponu pripelje do makadamske ceste, ki vodi na Ravne in do prevala Kal. Levo boste opazili lovsko kočo, markacija pa nas pošlje desno in po nekaj metrih hoje po gozdni cesti spet levo na ozko stezico, ki se zlagoma vzpenja po naslednjem pobočju.

{{<figure src="M_3_0303.JPG" caption="Kapelica pod Kofcami">}}

Nad gozdno cesto nas čaka naslednja poseka, s katere se odpirajo nekoliko lepši razgledi, spet najprej na Košuto nad nami, ko se dvignemo nekoliko više, pa še na senčne stene Storžiča, ki se dviga za našim hrbtom. Po krajšem vzponu čez poseko nas čaka naslednja orientacijska zanka: široka steza, po kateri hodimo, zavija rahlo v desno, levo pa se od nje odcepi ozka stezica, ki se hitro izgubi v gozdu. Pogled na zemljevid pove, da bi utegnila biti leva stezica bolj pravšnja, pa tudi stara sprana oznaka na smrečici ob poti namiguje, naj zavijemo levo. Storite tako -- stezica se hitro vzpne skozi gozd, prečka kolovoz in nas po približno desetih minutah pripelje do kapelice pod Kofcami.

Sprehod od Matizovca
--------------------


{{<figure src="M_3_0307.JPG">}}


{{<figure src="M_3_0308.JPG">}}

Kljub temu da je od kapelice, ki se skriva ob robu jase za drevesi desno od poti, do Kofc le še nekaj minut hoje, postojte za hip ob njej. Čudovita okolica, zanimiva arhitektura, dobesedno zlita s prostorom, in domiselne slike, naslikane na odrezke smrekovih debel, so več kot zadosten razlog za krajši postanek, prijazne klopi in mize ob kapelici pa kar vabijo, da si po vzponu malce odpočijemo in pretegnemo noge.

{{<figure src="M_3_0309.JPG" caption="Prvi travniki">}} {{<figure src="M_3_0327.JPG" caption="Dom na Kofcah">}}

Takoj za kapelico markirana steza pripelje do kolovoza, ki nas popelje do roba travnikov pod Kofcami. Z gozdnega roba že zagledamo Dom na Kofcah precej visoko nad sabo, namesto da bi kot telički stekli naravnost po travniku navzgor, pa raje sledimo kolovozu, ki nas dosti bolj umirjeno pripelje do cilja.

Izpred Doma na Kofcah se odprejo čudoviti razgledi -- na skrajni desni silijo kvišku Grintovci in Kočna, pred nami pa so strma pobočja Storžiča, gozdovi Kriške gore in (pozimi pogosto meglena) Ljubljanska kotlina.

{{<figure src="Razgled_Kofce_Vzhod.jpg" caption="Pogled proti vzhodu -- Grintovci in Storžič">}}

Desno od Ljubljanske kotline boste najprej opazili Šmarno goro, za njo vrhove polhograjskega hribovja, med katerimi izstopata [Grmada](../PolhograjskaGrmada) in [Tošč](../Tosc), za Kranjskim poljem se počasi dviga [Jelovica](../Jamnik_Vodice), nad katero bo dobro oko opazilo travnati vrh Blegoša. Nekoliko desno od Blegoša se (še vedno nad Jelovico) dvigajo [Spodnje Bohinjske gore](../CrnaPrst), ki jim sledi [Pokljuka](../Lipanca), ter [vrhovi nad Pokljuko](../DebelaPec), nad katerimi kraljuje Triglav. Pod vrhovi Julijskih Alp nas pozdravlja gozdnato pobočje [Dobrče](../Dobrca), ki se onkraj prevala Vrh Luž zlije z Begunjščico, za katero lahko opazimo vrh Stola.

{{<figure src="Razgled_Kofce_Zahod.jpg" caption="Pogled proti zahodu -- predalpska hribovja, Julijske Alpe in Karavanke">}}

Če se zazremo proti severu, nas pozdravi celoten greben Košute -- od Velikega vrha na levi do Kladiva, Košutnikovega turna in Tolste Košute na skrajni desni strani.

{{<figure src="Razgled_Kofce_Greben.jpg" caption="Greben Košute">}} {{<figure src="M_3_0332.JPG" caption="Triglav za Begunjščico">}}

S Kofc se lahko vrnemo v dolino, najbolje kar po poti, po kateri smo se povzpeli, lahko pa se vzpnemo še na enega od bližnjih vrhov -- če se želite povzpeti nad dva tisoč metrov, lahko izbirate med Velikim vrhom na levi in Kladivom na desni strani, lahko pa se povzpnete tudi na vrh približno 100 metrov nižje Kofce gore. A tudi če se boste odločili za vrnitev v dolino, vam predlagam, da se najprej povzpnete do približno 100 metrov višjega Križa, od koder boste lahko s prijetne klopce občudovali lepoto planine okoli sebe.

Zemljevid skupaj s potjo, kot jo je zarisal [GPS-sprejemnik](javascript:window.wo('../gps.htm',300,200)).

::: {style="position: relative;"}

{{<figure src="mapgps.jpg">}}

 [ 
{{<figure src="path_1.gif">}}

 ]{#path style="position: absolute; left: 0; top: 0; margin:0"}
:::

Legenda:
:   Pot, kot jo je zarisal GPS-sprejemnik
:   [[Izključi](javascript:mapview('path',0))]{#path_off}[[Vključi](javascript:mapview('path',1))]{#path_on style="display:none;"}

**Vir:** Karavanke, osrednji del, planinska karta 1 : 50.000, PZS
