---
date: 2003-11-30 00:00:00+00:00
delta: 450
description: S planine Dolžanka vodi na Kofce prijetna (čeprav varčno markirana) planinska
  pot, na kateri ne boste srečali prav dosti (pre)glasnih pohodnikov.
difflevel: 2
duration: 3
height: 1488
image:
- M_3_0331.JPG
- M_2_0300.JPG
- M_3_0302.JPG
- M_3_0301.JPG
- M_3_0303.JPG
- M_3_0307.JPG
- M_3_0308.JPG
- M_3_0309.JPG
- M_3_0327.JPG
- M_3_0332.JPG
- mapgps.jpg
- path_1.gif
lead: M_3_0327.JPG
map: 1
maplink: https://mapzs.projekti.si/poi/34621
multilead: M_3_0302.JPG
multipath: true
name: Kofce/Dolzanka
peak: 46.417820,14.323948
region: karavanke
title: Kofce s planine Dolžanka
---
S planine Dolžanka vodi na [Kofce](../) prijetna (čeprav varčno markirana) planinska pot, na kateri ne boste srečali prav dosti (pre)glasnih pohodnikov (ti se na Kofce praviloma povzpnejo po najkrajši poti od Matizovca). Tudi višinska razlika je ravno pravšnja za prijeten poldnevni izlet, pa tudi tistim, ki se bodo od Kofc odpravili na greben Košute, vzpon ne bo predolg.

## Osnovni podatki

**Zahtevnost**
:   Varčno markirana, ne preveč strma pot, ki nas občasno prepusti našemu občutku za orientacijo.

**Dostop**
:   Na Kofce se bomo povzpeli mimo planine Dolžanka severno od zaselka Jelendol.

**Dolžina**
:   Planina Dolžanka--Kofce: 1 ura 30 minut\
    Vrnitev: 1 ura\
    Skupaj: 3 ure

**Višina**
:   1488 m

**Višinska razlika**
:   450 m

**Čas obiska**
:   Pot teče po prijetnem senčnem smrekovem gozdu, zato se lahko nanjo podamo v vseh letnih časih.

**Priporočam**
:   Tu in tam bodo planinske palice prišle kar prav, v vlažnem vremenu zaradi spolzkih tal priporočam planinske čevlje.

**Karta**
:   Karavanke, osrednji del, 1 : 50.000, PZS

Mimo Jelendola in Dolžanke
--------------------------

Vzpon na Kofce bomo začeli nad Jelendolom, zadnjim večjim zaselkom v dolini Tržiške Bistrice. Do Jelendola vodi asfaltna cesta skozi Tržič:

-   Hitro cesto proti Ljubelju zapustite na odcepu Tržič, na naslednjih križiščih pa vozite naravnost po glavni cesti, ki se spušča v dolino Tržiške Bistrice.
-   Glavne ceste se držite do križišča v centru Tržiča, kjer vas kažipot proti Jelendolu usmeri desno, na ožjo cesto mimo cerkve in gostilne Krvin.
-   Na naslednjem večjem križišču zavijete levo proti Jelendolu (desno vodi cesta do Loma pod Storžičem) skozi Čadovje pri Tržiču.
-   Za Čadovjem se začne čudovita Dolžanova soteska. Predlagam vam, da si (predvsem v dneh z obilico vode) vzamete nekaj minut časa in se sprehodite po njej.
-   Na koncu Dolžanove soteske se začne vasica Dolina, slab kilometer za njo pa boste pred sabo ugledali graščino (Putrhof) v Jelendolu.

Zanimivo razlago imena Putrhof si oglejte v Klinarjevem planinskem vodniku po Karavankah.

V Jelendolu vas čaka naslednje križišče, kjer zavijete levo proti Putrhofu nad seboj. Ker je ob Putrhofu skorajda nemogoče parkirati, smo skoraj prisiljeni nadaljevati vožnjo po razdrapani gozdni cesti (ta cesta si res zasluži znak, na katerem piše »vožnja na lastno odgovornost«). Gozdna cesta se vije po ozki soteski Dolžanke; prvo majhno parkirišče ob cesti se pojavi šele po približno dveh kilometrih vožnje. Malo za njim boste takoj za betonskim mostom na desni našli večje parkirišče, levo za mostom pa se ob potoku po gozdnatem pobočju vzpenja precej širok kolovoz -- prišli ste na začetek naše poti.

V začetku boste zaman iskali markacije, le vaš občutek (in pogled na karto) vas bo prepričal, da bi se bilo pametno povzpeti levo po kolovozu. Po krajšem zmernem vzponu se kolovoz položi in nas pripelje do potoka, ki ga prečkamo (v bolj vodnatem letnem času so priporočljivi vodoodporni čevlji), in po nekaj metrih dospemo na začetek planine Dolžanka, kjer zagledamo star, utrujen kažipot. Ta nas mimo planine usmerja na ožji, nekoliko manj vzdrževan kolovoz, ki se ob potoku vzpenja v gozd.

{{<figure src="M_2_0300.JPG">}}

Vzpon proti Kofcam
------------------

Takoj za planino se spet znajdemo na razcepu kolovozov. Tudi tukaj ne iščite markacij, saj jih ne boste našli, bolj pozoren pogled pa bo morda opazil kažipot z vzpodbudnim napisom »Kar naprej!«, ki se skriva med drevesi. Kažipotu sledimo levo navzgor, po nekaj metrih zavijemo na naslednjem kolovozu desno, tam pa se že pojavi prva sveža markacija, ki nas pošlje levo na ožjo stezico, ki se vzpenja skozi prijeten smrekov gozd.

Markirana pot vodi dlje časa po smrekovem gozdu, ki je dobesedno prepleten s stezicami, grapami in kolovozi, tako da malce previdnosti nikakor ni odveč. Poskusite si zapomniti tudi pot nazaj, saj se boste tudi ob povratku tu in tam vprašali »kam sedaj« \... razen če ste vzeli s seboj tudi drobtinice, ki jih lahko pridno potresate po tleh.

Dobrih 15 minut zmernega vzpona nas pripelje na prvo poseko na naši poti. Na tej poseki se bodo skozi smreke že zableščali travniki na pobočju Košute, skozi drevje za nami pa boste morda opazili tudi pobočja Storžiča. Stezica, po kateri hodimo, se tu in tam skoraj izgubi med travo, nato pa na vrhu poseke zavije med mlado smrečje, prečka droben potok in nas po krajšem vzponu pripelje do makadamske ceste, ki vodi na Ravne in do prevala Kal. Levo boste opazili lovsko kočo, markacija pa nas pošlje desno in po nekaj metrih hoje po gozdni cesti spet levo na ozko stezico, ki se zlagoma vzpenja po naslednjem pobočju.

{{<gallery>}}
{{<figure src="M_3_0302.JPG" caption="Košuta v ozadju">}} {{<figure src="M_3_0301.JPG" caption="Koča ob poti">}}
{{</gallery>}}

Nad gozdno cesto nas čaka naslednja poseka, s katere se odpirajo nekoliko lepši razgledi, spet najprej na Košuto nad nami, ko se dvignemo nekoliko više, pa še na senčne stene Storžiča, ki se dviga za našim hrbtom. Po krajšem vzponu čez poseko nas čaka naslednja orientacijska zanka: široka steza, po kateri hodimo, zavija rahlo v desno, levo pa se od nje odcepi ozka stezica, ki se hitro izgubi v gozdu. Pogled na zemljevid pove, da bi utegnila biti leva stezica bolj pravšnja, pa tudi stara sprana oznaka na smrečici ob poti namiguje, naj zavijemo levo. Storite tako -- stezica se hitro vzpne skozi gozd, prečka kolovoz in nas po približno desetih minutah pripelje do kapelice pod Kofcami.

Kofce
-----

 Kljub temu da je od kapelice, ki se skriva ob robu jase za drevesi desno od poti, do Kofc le še nekaj minut hoje, postojte za hip ob njej. Čudovita okolica, zanimiva arhitektura, dobesedno zlita s prostorom, in domiselne slike, naslikane na odrezke smrekovih debel, so več kot zadosten razlog za krajši postanek, prijazne klopi in mize ob kapelici pa kar vabijo, da si po vzponu malce odpočijemo in pretegnemo noge.

{{<gallery>}}
{{<figure src="M_3_0303.JPG">}}
{{<figure src="M_3_0307.JPG">}}
{{<figure src="M_3_0308.JPG">}}
{{</gallery>}}

Takoj za kapelico markirana steza pripelje do kolovoza, ki nas popelje do roba travnikov pod Kofcami. Z gozdnega roba že zagledamo Dom na Kofcah precej visoko nad sabo, namesto da bi kot telički stekli naravnost po travniku navzgor, pa raje sledimo kolovozu, ki nas dosti bolj umirjeno pripelje do cilja.

S Kofc se lahko vrnemo v dolino, najbolje kar po poti, po kateri smo se povzpeli, lahko pa se vzpnemo še na enega od bližnjih vrhov -- če se želite povzpeti nad dva tisoč metrov, lahko izbirate med Velikim vrhom na levi in Kladivom na desni strani, lahko pa se povzpnete tudi na vrh približno 100 metrov nižje Kofce gore. A tudi če se boste odločili za vrnitev v dolino, vam predlagam, da se najprej povzpnete do približno 100 metrov višjega Križa, od koder boste lahko s prijetne klopce občudovali lepoto planine okoli sebe.

{{<gallery>}}
{{<figure src="M_3_0309.JPG" caption="Prvi travniki">}}
{{<figure src="M_3_0327.JPG" caption="Dom na Kofcah">}} {{<figure src="M_3_0332.JPG" caption="Triglav za Begunjščico">}}
{{</gallery>}}

