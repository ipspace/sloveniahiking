---
date: 2008-02-03 00:00:00+00:00
delta: 490
description: Mali Golak je (kljub svojemu imenu) najvišji vrh Trnovskega gozda.
difflevel: 2
duration: 2.5
height: 1495
image:
- M_0_00684.jpg
- M_1_3142.JPG
- M_1_3145.JPG
- M_1_3154.JPG
- M_1_3157.JPG
- mapgps.jpg
- path_1.gif
- alt.gif
lead: M_0_00684.jpg
map: 1
maplink: https://mapzs.pzs.si/poi/5276
name: MaliGolak
nearby:
- /hikes/dolskimaj
- /hikes/caven
- /biking/vojsko
- /biking/resseltrail
- /hikes/kucelj
peak: 45.978565,13.864346
region: primorska
title: Mali Golak
x: 412
y: 93
---
{{<figure src="M_0_00684.jpg">}}

Se vam zdi nenavadno, da je Mali Golak, najvišji vrh Trnovskega gozda, za 15 metrov višji od Velikega Golaka? Geodete je to tako motilo, da so na večini zemljevidov ta dva vrhova kar zamenjali. Trmasti Primorci se seveda ne dajo (in prav je tako), kar boste hitro opazili na marsikaterem napisu med vzponom, pa tudi na tabli čisto  na vrhu. Razlaga je (kot marsikdaj) zelo preprosta -- nekoč so na teh vrhovih pasli, zato so bili goli (od tod tudi njihovo ime), in pleša Malega Golaka je bila manjša od tiste, ki je »krasila« njegovega velikega soseda.

Čez vse tri Golake (med Malim in Velikim je še Srednji) vodi Slovenska planinska transverzala, ki je očitno v teh krajih precej redko obiskana, saj je od Malega Golaka naprej precej zaraščena. Je pa zato pot od Iztokove koče do Malega Golaka očitno prava romarska pot, zato se tisti, ki ljubite tišino, tja raje odpravite med tednom.

## Osnovni podatki

**Zahtevnost**
:   Dobro označena, le tu in tam malo bolj strma pot.

**Dostop**
:   Na Mali Golak se boste povzpeli iz Kozarnice, vrtačaste kotline, približno tri kilometre oddaljene od Predmeje.

**Dolžina**
:   Izhodišče--Iztokova koča: 30 minut\
    Iztokova koča--vrh: 50 minut\
    Vrnitev po ovinku: 1 ura\
    Skupaj: 2 uri 30 minut

**Višina**
:   1495 m

**Višinska razlika**
:   490 m

**Čas obiska**
:   Na pot se odpravite od pomladi do jeseni, celo v poletni vročini je lahko zaradi burje prijetno hladno. Priporočljiv je seveda izlet v lepem in jasnem vremenu s čistim ozračjem, da boste lahko uživali v pogledu na slovenske Alpe.

**Priporočam**
:   Pot je občasno precej skalnata; dobra obutev je skoraj obvezna, planinske palice pa bodo odveč.

**Zemljevid**
:   Goriška, izletniška karta 1 : 50.000

Kratek opis poti
----------------

Z avtom se na križišču na robu Predmeje odpravite proti Lokvam (če ste do Predmeje prišli iz Ajdovščine, se odpeljite kar naravnost, če ste prišli s Cola, na koncu vasi zavijte desno). Po dveh kilometrih na razcepu asfaltnih cest izberite desno (ožjo), nato pa na koncu asfalta nadaljujte vožnjo naravnost po makadamski cesti. Po krajšem klancu na razcepu zavijte desno na gozdno cesto, ob kateri je veliko parkirišče.

Markacije vas takoj usmerijo naprej po gozdni cesti. Ta zlagoma zavije levo, postaja vedno ožja (široki jarki za odvajanje vode preprečujejo vožnjo vsem ljubiteljem pločevine, ki niso investirali v Lado Nivo) in se med zložnim vzponom počasi spreminja v kolovoz. Z nabiranjem višinskim metrov se začnejo odpirati tudi razgledi na Čaven in Vipavsko dolino, nekaj minutah zatem pa vas pot pripelje na križišče petih gozdnih cest s parkiriščem. Zavijte desno in sledite kažipotom proti koči; ti vas pošljejo na dobro uhojeno stezo, po kateri v nekaj minutah prisopihate do Iztokove koče.

{{<figure src="M_1_3142.JPG" caption="Iztokova koča">}} 

Pot na Mali Golak se začne desno od koče. V začetku udobna položna steza postane hitro precej strma, tako da se bo marsikdo na razcepu pod pobočjem raje odločil za *položno* pot. Ta se v širokih ključih zlagoma vzpenja po sicer precej strmem bregu, se na koncu zravna in vas po stiku s strmo različico popelje levo v manjšo grapo (ta je zame najlepši del vzpona). Steza kmalu zavije desno in vas po krajšem strmem vzponu med skalami pripelje do grebena, kjer bo pozorno oko morda opazilo kažipot proti Predmeji (iz tiste smeri se boste vrnili).

{{<figure src="M_1_3145.JPG" caption="Po gozdu proti vrhu">}} 

Vzpon po grebenu je v začetku položnejši, proti vrhu pa postaja bolj strm. Bukov gozd počasi zamenja nizko grmičevje, tik pod vrhom pa ruševje. Takrat vas le še nekaj metrov loči od čudovitega razgleda, ki se odpre z vrha -- na jugu boste opazili Čaven, levo od njega Goro, Hrušico in Nanos, na severu se v daljavi dvigujejo Julijske Alpe, desno od njih Karavanke in Kamniško-Savinjske Alpe, proti zahodu pa se v lepem vremenu vidijo celo Padska nižina in Dolomiti.

{{<figure src="M_1_3154.JPG" caption="Razgled z vrha">}} 

Po krajšem počitku se lahko vrnete do izhodišča po poti, po kateri ste se povzpeli, ali pa si izlet začinite s krajšim ovinkom.

Ovinkasto vračanje
------------------

Z vrha Malega Golaka nadaljujete izlet v smeri Velikega Golaka. Neprijetno zaraščena pot se najprej zelo strmo spusti med ruševjem, v gozdu pa se precej zravna. Markacije so redke, dosti bolj opazne pa so rdeče pike in modre črte ob dobro vidni uhojeni stezi, ki se v desno ob stranskem grebenu hitro spušča po pobočju. Spustite se po tej stezi do ogromnega možica (ta bi si zares zaslužil ime *možak*... če je še vedno tam), na stezi pod njim pa boste presenečeni opazili markacije, ki jih, če sodimo po zemljevidu, tam ne bi smelo biti.

{{<figure src="M_1_3157.JPG" caption="Gigantski možak">}}

Zavijte v desno (v levo se pride na Predmejo) in sledite markacijam po rahlo vzpenjajoči se stezi. Pot je orientacijsko malce neprijetna: začetnim svežim markacijam sledi nekaj obledelih, tu in tam je treba nekoliko razmisliti in iskati sledove. Kljub temu sem prepričan, da boste zlahka našli nazaj do grebena, po katerem ste se povzpeli na Mali Golak -- steza vas pripelje prav do kažipota na začetku grebena. Od tam se nato do parkirišča v dolini spustite po poti, po kateri ste se povzpeli.
