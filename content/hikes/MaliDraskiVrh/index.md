---
date: 2007-09-09 00:00:00+00:00
delta: 800
description: Mali Draški vrh je najtežje dostopen vrh v grebenu jugozahodno od Krme.
  Nanj vodi le slabo vidna stezica s Srenjskega prevala, dostop na zahodni vrh pa
  zahteva tudi malce plezalskega znanja.
difflevel: 3
dirty: true
duration: 5
height: 2132
image:
- M_0_00606.JPG
- M_0_00598.JPG
- M_0_00599.JPG
- M_0_00600.JPG
- M_0_00602.JPG
- M_0_00605.JPG
- PogledNaTriglav.jpg
- mapgps.jpg
- path_1.gif
- alt.gif
lead: M_0_00606.JPG
map: 1
maplink: https://mapzs.pzs.si/poi/33033
name: MaliDraskiVrh
nearby:
- /hikes/visevnik
- /hikes/velikidraskivrh
- /hikes/debelivrh
- /hikes/toscbohinj
- /hikes/lipanskivrh
peak: 46.362985,13.891641
region: julian-alps
start: 46.345450,13.923233
title: Mali Draški vrh
x: 415
y: 136
---
{{<figure src="M_0_00606.JPG" caption="Mali Draški vrh z Viševnika">}}

Če se boste sprehajali po grebenu, ki se od Tosca do Debele peči dviga nad dolino Krme, se vam bo pogled zagotovo ustavil tudi na ostrem grebenu Malega Draškega vrha. Nanj vodi le slabo vidna stezica s Srenjskega prevala, dostop do vrha pa zahteva tudi nekaj plezalnega znanja, zato ni čudno, da Mihelič v svojem vodniku po Julijskih Alpah pravi, da je Mali Draški vrh najteže dostopni vrh v vsem grebenu.

### Osnovni podatki

**Zahtevnost**
:   Zahtevno brezpotje

**Dostop**
:   Vzpon na Mali Draški vrh se začne na Srenjskem prevalu.

**Dolžina**
:   Rudno polje--Mali Draški vrh: 2 uri 15 minut\
    Vrnitev čez Viševnik: 2 uri\
    Skupaj: 4 do 5 ur

**Višina**
:   2128 m (vzhodni vrh)\
    2132 m (zahodni vrh, dostopen le z nekaj plezanja)

**Višinska razlika**
:   800 m, z obiskom Viševnika 900 m

**Čas obiska**
:   Na pot se odpravite le v kopnih razmerah s stabilnim jasnim vremenom.

**Priporočam**
:   dobro obutev in planinske palice, tudi čelada ne bo odveč (čeprav vas bodo morda nedeljski sprehajalci na Viševniku čudno gledali).

**Karta**
:   Julijske Alpe, vzhodni del, 1 : 50.000

Do Srenjskega prevala
---------------------

{{<figure src="M_0_00598.JPG" caption="Prvi pogled na Mali Draški vrh">}}

Na Mali Draški vrh se boste povzpeli s Srenjskega prevala, do katerega vas pripelje ena od teh poti:

-   Z Rudnega polja se odpravite čez Kačji rob proti Lipanci. Do prevala vas lahko pripeljejo markacije (precejšen ovinek) ali pa na dnu kotanje poiščete na travi ob desnem robu desnega melišča, ki se spušča s Srenjskega prevala, komaj vidno stezico, ki vas ob robu melišča in ob ruševju popelje do markirane poti.

-    Z Rudnega polja ali planine Konjščica se odpravite proti Toscu (ali Vodnikovemu domu ali Triglavu), na planini Jezerce pa zavijete desno navzgor na dobro vidno strmo nemarkirano stezo, ki se v ključih vzpenja po melišču pod Srenjskim prevalom.

-   S planine Jezerce se lahko povzpnete tudi do Studorskega prevala in se od tam odpravite po markirani poti pod pobočji Malega Draškega vrha proti vzhodu.

-   Bolj zahtevni se boste na Srenjski preval odpravili čez vrh Viševnika, najbolj zagnani pa boste tja prišli čez Veliki Draški vrh.

Stezo na vrh poiščete na severnem robu Srenjskega prevala; če ste se nanj odpravili čez Viševnik ali naravnost s planine Jezerce, se najprej sprehodite mimo skalnatih rogljev do pobočij Malega Draškega vrha. Ko boste stali ob kažipotih proti Triglavu in Vodnikovi koči, boste hitro opazili dobro uhojeno pot, ki se vijuga po grušču naravnost navzgor po pobočju.

Vzpon na vrh
------------

{{<figure src="M_0_00599.JPG" caption="Greben proti zahodnemu vrhu">}}

Prvih nekaj metrov poti je dobro vidnih, ko pa se grušč spremeni v skrotje, postane tudi iskanje poti malce bolj zahtevno opravilo. Sledovi predhodnikov vas bodo ves čas vodili sem in tja po zagruščeni neizraziti grapi, ki se hitro dviga proti vrhu. Dobrih 50 višinskih metrov pod vrhom se steza izgubi; poiščete jo lahko na tratah ob ruševju na desnem robu grape, dosti bolj prijetno pa je nezahtevno poplezavanje po skalah naravnost navzgor. Tik pod grebenom boste morda opazili kakšno obledelo markacijo ali ostanke rdeče črte, nato pa se boste naenkrat znašli na sedelcu nad prepadnimi severnimi stenami. Pogledu na Viševnik in Spodnje Bohinjske gore, ki ste ga lahko uživali že ves čas vzpona, se zdaj pridruži še panorama Triglava in Rjavine.

Vzhodni (nižji) vrh Malega Draškega vrha je oddaljen le dobrih 20 metrov od sedla, pa vendar se boste morali do njega potruditi: malce poplezavanja v desno po položni skali (zgornji rob je odličen za oprijemanje) vas bo pripeljalo do izrazitega roglja, ki se mu izognete v desno na ozko stezico. Ta se onkraj njega razširi v udobno pot do vrha, kjer vas čaka celo žig.

{{<gallery>}}
{{<figure src="M_0_00600.JPG">}}
{{<figure src="M_0_00602.JPG">}}
{{<figure src="M_0_00605.JPG">}}
{{</gallery>}}

Pot na zahodni vrh je precej bolj nadležna -- do njega se odpravite po južni strani grebena, kjer se pretaknete med redkim ruševjem do škrbine. Po tej splezate po severni (prepadni) strani navzdol do nadaljevanja grebena (zračno!!), nato pa spet po južnem travnatem pobočju poiščete pot pod grebenom do vrha. Med vračanjem pazite, da se ne boste začeli prehitro spuščati (naleteli boste namreč na usek, ki je zelo podoben grapi, po kateri ste se povzpeli).

{{<figure src="PogledNaTriglav.jpg" caption="Pogled čez Krmo" caption-position="bottom">}}

Do Srenjskega prevala se spustite po poti vzpona; vse druge poti z vrha zahtevajo precej več plezalnega znanja.
