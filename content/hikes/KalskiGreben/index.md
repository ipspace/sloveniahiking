---
date: 2005-09-04 00:00:00+00:00
delta: 1150
description: Kalški greben je najvišji vrh v grebenu, ki se južno od Kokrskega sedla
  odcepi od glavnega grebena Kamniških Alp.
dirty: true
duration: 7
height: 2224
image:
- M_8_1889.JPG
- M_8_1898.JPG
- M_8_1883.JPG
- M_8_1884.JPG
- Jez.jpg
- Razgled_vrh.jpg
- M_8_1899.JPG
- M_8_1900.JPG
- mapgps.jpg
- path_1.gif
lead: M_8_1889.JPG
map: 1
maplink: https://mapzs.projekti.si/poi/77
name: KalskiGreben
nearby:
- /hikes/vrhkorena
- /hikes/zvoh
- /hikes/grintovec
- /hikes/kamniskosedlo
- /hikes/okreselj
peak: 46.331441,14.537686
region: kamnik-alps
title: Kalški greben
x: 464
y: 132
---
{{<figure src="M_8_1889.JPG">}} Južno od Kokrskega sedla se od glavnega grebena Kamniških Alp odcepi prečni greben, najbolj znan po smučiščih okoli Krvavca. V tem grebenu boste našli tri izrazite vrhove, ki presegajo dva tisoč metrov: tik nad Kokrskim sedlom se dvigujeta Velika in Mala Kalška gora, nekoliko bolj južno pa najvišji vrh Kalškega grebena, ki seže precej nad 2200 metrov. Do tega vrha se lahko najhitreje povzpnete s Kokrskega sedla, nanj pa vodijo tudi markirane poti s Krvavca; izberete lahko pot čez planino Dolga njiva ali čez Vrh Korena.

### Osnovni podatki

**Zahtevnost**
:   Markirana, ne preveč strma pot

**Dostop**
:   Na Kalški greben vodi razgibana grebenska pot čez Vrh Korena, kamor se lahko povzpnete čez planino Koren ali pa čez Ježa.

**Dolžina**
:   Vrh Korena--Kalški greben: 1 ura 30 minut\
    Kriška planina--Vrh Korena (čez Ježa)--Kalški greben: 4 ure\
    Vrnitev na Kriško planino: 2 uri 30 minut\
    Skupaj: 7 ur

**Višina**
:   2224 m

**Višinska razlika**
:   Z Vrha Korena: 360 m\
    S Kalške planine: 1150 m (precej višinske razlike naberete tudi med vračanjem)

**Čas obiska**
:   Pot teče po visokogorskih travnikih in med ruševjem, zato se izogibajte najhujše poletne vročine. V slabem vremenu ali megli se ne podajajte na to pot, saj se ob slabi vidljivosti mimogrede izgubite.

**Priporočam**
:   dobro obutev in planinske palice. V lepem vremenu je sončna krema skorajda obvezna.

**Karta**
:   Kamniške in Savinjske Alpe, planinska karta, 1 : 50.000

Z Vrha Korena na Kalški greben
------------------------------

Ko se boste s planine Koren povzpeli na Vrh Korena, boste takoj opazili Kalški greben -- široko s prepadi omejeno pobočje, ki se od sedla Škrbina pod vami steguje proti Kočni in Grintovcu. Tisti, ki boste do Vrha Korena prišli čez Ježa, boste lahko cilj izleta občudovali že ves čas vzpona od Doma na Krvavcu (kjer se vam bo zdel še neskončno daleč in skorajda nedosegljiv).

Po počitku na Vrhu Korena se spustite nazaj do poti proti Cojzovi koči in se odpravite po njej. Lepo uhojena steza se začne hitro spuščati med redkim ruševjem in vas v petnajstih minutah (med katerimi izgubite 130 metrov višinske razlike) pripelje do sedla Škrbina, kjer se z desne priključi pot s planine Dolga njiva. Po nekaj minutah se znajdete na naslednjem razcepu, kjer sledite znakom za Kalški greben in zavijete na stezo, ki se začne dvigovati rahlo v levo med ruševjem (desna pot pelje na Kokrsko sedlo čez Kalce in se začne hitro spuščati).

{{<figure src="M_8_1898.JPG" caption="Pogled na prepadne vzhodne stene">}} {{<figure src="M_8_1883.JPG">}} {{<figure src="M_8_1884.JPG" caption="Vzpon s Škrbine">}}

Steza se začne zlagoma, nato pa vedno bolj strmo dvigovati med ruševjem. Za trenutek vas pripelje na desni rob grebena, kjer se pod vami odprejo prepadne stene, čez katere lahko pokukate proti Kamniškemu sedlu, pogled v druge smeri pa uspešno zakriva ruševje. Na srečo je vzpona med ruševjem hitro konec; že po dvajsetih minutah se znajdete na skalnatih travnikih, od koder boste že lahko uživali v pogledu proti vzhodu (na Veliko planino) in jugu, kjer lahko občudujete greben od Krvavca do Vrha Korena.

{{<figure src="Jez.jpg" caption="Pogled na Ježa" caption-position="bottom">}}

Nad ruševjem je konec strmih vzponov. Pot postane zelo položna in vas levo od grebena med skalami, med katerimi raste redka trava, zlagoma vodi navzgor, skoraj do vrha, kjer zavije greben rahlo v desno, postane spet bolj skalnat, pot pa se po zadnjem nekoliko bolj strmem pobočju vzpne proti vrhu. Od tam se spet odpre lep razgled, tokrat predvsem na greben Karavank (vidita se Stol in Vrtača, ki ju z Vrha Korena niste videli), Julijske Alpe, vzhodni del Kamniških Alp in okoliška hribovja, pogled proti severu pa nekoliko zakriva nadaljevanje grebena.

{{<figure src="Razgled_vrh.jpg" caption="Razgled s Kalškega grebena" caption-position="bottom">}} {{<figure src="M_8_1899.JPG">}} {{<figure src="M_8_1900.JPG" caption="Vračanje čez Vrh Korena">}}

Če niste vezani na avtomobil, lahko izlet s Kalškega grebena nadaljujete proti Kokrskemu sedlu. Proti Kriški planini ali Krvavcu se začnete vračati po poti, po kateri ste se povzpeli, na sedlu Škrbina pa se vam ponuja več možnosti lepih krožnih poti:

-   Spustite se do planine Dolga njiva in nato pod pobočji Zvoha do Doma na Krvavcu (dodatnih 120 višinskih metrov).
-   Povzpnete se skoraj do Vrha Korena in se spustite na Kriško planino čez planino Koren (dodatnih 180 višinskih metrov) ali pa se do Doma na Krvavcu podate čez Ježa (približno 100 višinskih metrov in precej zahtevna pot).
