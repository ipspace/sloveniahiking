---
date: 2010-11-10 00:00:00+00:00
delta: 517
description: Ko vas bo pot zanesla mimo Žiri, si vzamite še nekaj ur časa in se sprehodite
  na Mrzli vrh – travnat, razgleden vrh zahodno od Žiri.
duration: 3.5
height: 987
lead: M_8-3831_IMG.JPG
maplink: https://mapzs.projekti.si/poi/34550
name: MrzliVrh_Ziri
nearby:
- /hikes/vrsnik_ziri
- /hikes/ermanovec
- /hikes/goropeke
- /hikes/bevkovvrh
- /hikes/slajka
peak: 46.054579,14.061365
region: gorenjska
start: 46.047329,14.108442
title: Mrzli vrh nad Žirmi
---
{{<figure src="M_8-3831_IMG.JPG" caption="Mrzli vrh iz Žirov, levo pred njim Kovk">}}

Mrzli vrh je precej pogosto slovensko krajevno ime -- že v okolici Žirov najdemo dva. Eden od njiju je razgleden kopast vrh zahodno od Žirov, drugi je poraščen z gozdom in leži nekoliko bolj severno. S poti na Mrzli vrh boste imeli lep razgled na sosednji Žirovski vrh, Blegoš in Koprivnik, hribe nad Cerknim, v lepem vremenu pa bo pogled segel vse do Bohinjskih gora. Če se boste odpravili na sam vrh, pa boste dobili še razgled na jugo-zahod, na Idrijsko hribovje.

Okolica Žirov je prepredena s planinskimi potmi, kar nam omogoča, da bomo naredili krožno pot: Žiri -- Ledinica -- Mrzli vrh -- Breznica -- Žiri.

## Osnovni podatki

Zahtevnost
:   Večinoma odlično označena pot, na nekaterih mestih je žal očitno varčevanje z barvo. Vzpon iz Ledinice je prijeten in enakomeren, preko Breznice je pot ponekod precej strma

Dostop
:   Na Mrzli vrh se povzpnemo iz Žirov, pot začnemo v centru Žirov.

Dolžina
:   Žiri -- Ledinica: 30 min\
    Ledinica -- Mrzli vrh: 1,5 h\
    Mrzli vrh -- Breznica -- Žiri: 1,5 h\
    Skupaj: 3-4 ure

Višina
:   Mrzli vrh: 987 m\
    Breznica: 740m

Višinska razlika
:   Do vrha Mrzlega vrha: 517 m

Čas obiska
:   Izlet je možen skoraj v vsakem letnem času, kot vedno je priporočljivo na izlet oditi v lepem vremenu.

Priporočam
:   Pot je občasno strma -- priporočam dobro obutev in planinske palice. Deli poti od Mrzlega vrha do Breznice so zaraščeni -- poleti vzamite s seboj sredstvo za odganjanje mrčesa.

Karta
:   Škofjeloško in Cerkljansko hribovje 1:50.000

Začetek poti
------------

V Žiri lahko pridete vsaj na štiri načine -- Gorenjcem bo najbliže skozi Škofjo Loko, nekateri Primorci bodo ubrali pot skozi Cerkno ali Idrijo, za večino pa bo najbolj ugodna pot skozi Logatec in mimo Rovt.

{{% note %}}**Namig:** Če nekaj 100 metrov makadama za vas ni ovira, lahko pridete v Žiri tudi po zelo zanimivi in slikoviti poti čez Podlipo in Smrečje.

Če se boste odločili za to pot, na Vrhniki izberite smer proti Horjulu, nato pa nekaj kilometrov za Vrhniko zavijte levo proti Podlipi.{{% /note %}}

Krožno pot bomo začeli v centru Žirov. Avto parkirajte na enem od parkirišč, nato pa se peš odpravite proti cerkvici sv. Ane na Ledinici -- do tja vas bo pripeljala cesta, ki iz centra Žirov pelje najprej ob potoku Račeva (v nasprotni smeri kot je bencinska črpalka), nato pa se spremeni v makadamsko pot, ki ob Poljanski Sori vodi do Ledinice. Makadamska cesta se konča pri mostu, ki ga prečkate, takoj za mostom zavijete desno, nato pa vas pod hribčkom, na katerem je cerkvica sv. Ane, že pričaka prvi kažipot proti našemu cilju.

{{<gallery>}}
{{<figure src="M_7-3785_IMG.JPG" caption="Cerkev sv. Ane na Ledinici">}}
{{<figure src="M_7-3786_IMG.JPG" caption="Začetek poti">}}
{{</gallery>}}

Vzpon na Mrzli vrh
------------------

Po prijetni poti se vzpnete do cerkvice in nadaljujete pot po makadamski cesti -- najpre mimo sosednje hiše, nato pa nad Ledinico. Pot kmalu zavije desno v hrib mimo ograde, v kateri gojijo jelene -- čudovit pogled za otroke in se konča pri hiši, kjer vas naslednji kažipot usmeri levo \... le da ni očitno kam. Po krajšem premisleku se boste verjetno tudi vi odločili, da je verjetno potrebno splezati na bližnji travnik, kjer morate spet uganiti, da bi bilo dobro ob robu travnika oditi do poti, ki se nadaljuje v gozd.

Planinska pot se kmalu odcepi od te poti naravnost v hrib -- ta del je odlično označen -- in pride do križišča več gozdnih poti -- spet brez oznak. Pri vašem ugibanju upoštevajte da vodi pot do Mrzlega vrha naravnost po grebenu (na karti je napačno vrisana severno od grebena), zato se odpravite po levi poti, ki pelje bolj strmo navzgor in spet se bodo čez nekaj sto metrov pojavile markacije, ki vas zanesljivo vodijo po lepi, počasi se vzpenjajoči pešpoti. Na levi strani boste skozi drevje ves čas videli travnata pobočja Mrzlega vrha in kmetije, posejane po teh pobočjih, na desni strani pa se občasno odpre pogled na Žirovski vrh in pogorje okoli Blegoša.

{{<gallery>}}
{{<figure src="M_7-3790_IMG.JPG" caption="Levo na travnik">}} {{<figure src="M_7-3788_IMG.JPG" caption="Nad Ledinico">}} {{<figure src="M_7-3787_IMG.JPG" caption="Mimo sv. Ane">}}{{<figure src="M_7-3791_IMG.JPG" caption="Med smrekami navzgor">}} {{<figure src="M_7-3793_IMG.JPG" caption="Prava gozdna pot">}} {{<figure src="M_7-3797_IMG.JPG" caption="Po grebenu navzgor">}} {{<figure src="M_7-3795_IMG.JPG" caption="Pogled na Žirovski vrh">}}{{<figure src="M_7-3798_IMG.JPG" caption="Kmetije na pobočjih Mrzlega vrha">}}
{{</gallery>}}

Po dobri polovici poti postane ta nekoliko bolj strma, izginejo pa tudi markacije, namesto njih boste opazili le še gozdarske oznake. Razloga za preplah ni -- dokler ostanete natančno na grebenu, se ne boste izgubili, pred prvim odcepom pa se bodo ponovno pojavile tudi markacije, ki vas usmerijo malce desno od grebena (na njegovo severno stran) in pripeljejo do travnikov, s katerih se prvič odpre lep pogled na Mrzli vrh, čez slabih sto metrov pa vas čaka čudovit pogled proti severu.

{{<figure src="M_7-3799_IMG.JPG" caption="Mrzli vrh">}} 

{{<figure src="Razgled_sever.jpg" caption="Pogled proti severu" caption-position="bottom">}}

Mrzli vrh
---------

Ko ste se naužili lepih razgledov na Blegoš in sosednje vrhove škofjeloškega hribovja, nadaljujte s krajšim vzponom mimo kmetije Belin do Mrzlega vrha. Pot se pridruži makadamski cesti, kažipot do samega vrha vas vodi desno, mi pa si bomo najprej ogledali Žiri, nato pa se odpravili levo proti kmetiji Loncman. 

Mimo kmetije pot nadaljujemo po makadamski cesti, ki se vzpne preko travnatega grebena, nato pa se od te poti odcepimo in zavijemo levo po dobro shojeni poti. Na tej točki boste za drevesnimi vrhovi pred seboj že opazili naslednjo točko našega izleta -- Breznico.

{{<gallery>}}
{{<figure src="M_8-3809_IMG.JPG" caption="Pogled na Žiri">}} {{<figure src="M_8-3810_IMG.JPG" caption="Tukaj zavijemo levo">}} {{<figure src="M_8-3812_IMG.JPG" caption="Pot mimo Loncmana">}}
{{<figure src="M_8-3815_IMG.JPG">}}
{{<figure src="M_8-3814_IMG.JPG">}}
{{</gallery>}}

{{% note warn %}}**Pozor:** od odcepa za Mrzli vrh do te točke ni nobene markacije, prvi znak, ki ga boste opazili, je znak za Žirovsko kolesarsko pot, mimo katerega se spustite proti gozdičku, kjer vas pričaka kažipot za Breznico in markacije, ki vas od tam naprej zanesljivo vodijo po prijetni planinski poti skozi smrekov gozd.{{% /note %}}

Breznica
--------

Planinska pot proti Breznici se dlje časa precej strmo spušča po smrekovem gozdu, delno je pot zaraščena s praprotjo (v poletnih mesecih se pazite klopov). Ob poti bodo pozorni pohodniki opazili zanimive kamne (na nekaterih od njih so se znašle tudi markacije) z letnico 1920 -- na tem mestu je med prvo in drugo svetovno vojno potekala meja med Jugoslavijo in Italijo.
Pot se malo pred Breznico priključi na makadamsko cesto, ki obkroži manjšo dolino (desno od vas boste na hribu morda še opazili ostanke steze za motokros) in konča na asfaltni cesti, ki iz Žirov preko Breznice vodi v Korita in naprej na Ledinsko Razpotje. Markacije vas vodijo v smeri proti Žirem in po nekaj metrih vzpona se pred vami odpre pogled na Breznico.

Ob poti skozi Breznico boste najprej prišli do stare kmetije Breznčan (danes tudi kmečki turizem), stare (sodeč po portalu) več kot dvesto let, nato pa do cerkvice, ob kateri zavijete levo. Na naslednjem razcepu (že čez nekaj metrov) zavijete desno , in se po gozdni poti preko travnikov začnete spuščati nazaj proti Žirem.

{{<gallery>}}
{{<figure src="M_8-3818_IMG.JPG" caption="Spomin na mejo z Italijo">}} {{<figure src="M_8-3817_IMG.JPG" caption="Pot proti Breznici">}} {{<figure src="M_8-3819_IMG.JPG" caption="Travniki pred Breznico">}}
{{<figure src="M_8-3823_IMG.JPG">}}
{{</gallery>}}

Vrnitev
-------

Pot z Breznice v Žiri se začne pri kapelici na koncu Breznice, nato pa vodi preko travnikov, s katerih imate ves čas lep razgled na okoliške hribe. Malo pred koncem poti boste opazili zanimiv z drevjem obdan križ iz leta 1925, malce naprej se odpre še zadnji pogled na hribe, nato pa se že znajdete nad prvimi hišami v Žireh.

Uživajte še v nekoliko bližjem pogledu na Žiri in nedavno obnovljeno cerkev sv. Martina, nato pa se spustite v Tabor -- najstarejši del Žirov. Pot se konča pri križišču, kjer se od ceste Žiri -- Rovte -- Logatec odcepi cesta proti Idriji. Od tega mesta je še slabih 10 minut hoje do parkirišča, kjer ste pustili avto -- razen če se boste odločili da se boste ustavili v gostilni Lengar (nekoč smo zaradi odlične hrane ter starinskega vzdušja radi zahajali tja).

{{<gallery>}}
{{<figure src="M_8-3824_IMG.JPG" caption="Kapelica na Breznici">}} {{<figure src="M_8-3827_IMG.JPG" caption="Znamenje na poti v Žiri">}}
{{<figure src="M_8-3829_IMG.JPG" caption="Cerkev sv. Martina v Žireh">}}
{{</gallery>}}