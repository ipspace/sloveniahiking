---
date: '2005-03-19T00:00:00'
delta: 400
description: Visoko nad prepadnimi stenami borovniškega Pekla leži na robu gričevnate
  kraške planote Menišije s soncem obsijana vas Pokojišče.
dirty: true
duration: 3
height: 732
image:
- M_2_2241.JPG
- M_2_2239.JPG
- M_2_2244.JPG
- M_2_2242.JPG
- mapgps.jpg
- path_1.gif
lead: M_2_2241.JPG
map: 1
name: Pokojisce
title: Pokojišče
x: 450
y: 84
---
{{<figure src="M_2_2241.JPG" caption="Cerkev sv. Štefana na Pokojišču">}}

Visoko nad prepadnimi stenami borovniškega Pekla leži na robu gričevnate kraške planote Menišije s soncem obsijana vas Pokojišče, priljubljen cilj kolesarjev, ki se tja povzpnejo po asfaltirani cesti iz Borovnice. Pohodnikom je seveda ljubša markirana pot, speljana iz borovniškega Pekla. Do Pokojišča se lahko povzpnete naravnost od gostilne v Peklu, veliko lepši pa je krožni izlet, združen z ogledom pekelskih slapov.

### Osnovni podatki

**Zahtevnost**
:   Dobro označena, tu in tam nekoliko bolj strma pot. Sprehod po borovniškem Peklu je seveda precej bolj zahteven.

**Dostop**
:   Na Pokojišče vodijo markirane poti iz borovniškega Pekla.

**Dolžina**
:   Gostišče v Peklu--peti slap: 1 ura\
    Peti slap--Pokojišče: 45 minut do 1 ura\
    Spust v Pekel: 45 minut\
    Skupaj: 3 ure

**Višina**
:   732 m

**Višinska razlika**
:   400 m

**Čas obiska**
:   Na izlet se lahko podate v vseh letnih časih.

**Priporočam**
:   Za vzpon iz Pekla naravnost na Pokojišče ne potrebujete planinske opreme, čeprav dobra obutev in palice ne bodo odveč. Izlet skozi Pekel zahteva planinsko obutev, palice pa vas bodo vsaj med slapovi ovirale.

**Karta**
:   Ljubljana in okolica, izletniška karta, 1 : 50.000

Vzpon mimo slapov
-----------------

{{<figure src="M_2_2239.JPG" caption="Travniki pred Pokojiščem">}}

Izlet na Pokojišče začnete pri gostišču v borovniškem Peklu (dostop je opisan v opisu izleta v Pekel), od koder se odpravite po markirani poti mimo pekelskih slapov. Na razcepu nad tretjim slapom zavijete levo (proti četrtemu in petemu slapu), ob petem slapu pa ni treba prečkati potoka (po kamnih ali kakšnem primerno postavljenem podrtem deblu), pač pa se odpravite po dobro vidni stezici, ki se nekaj metrov od slapa vzpenja ob desnem bregu potoka. Na vrhu slapa vas čakajo betonske stopnice, malo naprej pa dobro vzdrževan kovinski most čez potok (v času visoke vode ali ledu vsekakor dosti boljša možnost kot prečkanje potoka). Po nekaj metrih vas steza onstran mostu pripelje do koče, kjer se začne makadamska cesta. Odpravite se po njej in že po nekaj metrih se z desne priključi markirana pot.

Če ste se v Peklu odločili, da boste izpustili ogled četrtega slapa, in ste sledili levemu bregu potoka, vas markacije pripeljejo do tega razcepa.

{{<figure src="M_2_2244.JPG">}} Makadam se začne zlagoma vzpenjati in vas po nekaj minutah privede na naslednji razcep. Sveže markacije vas pošiljajo naprej po makadamski cesti, ki vas mimo Padeža tudi pripelje do Pokojišča (po tej cesti je speljana evropska pešpot E7), dosti lepša pa je hoja po kolovozu, ki zavije v desno in nato precej naravnost in položno teče po pobočju. Tudi ta kolovoz je markiran, le da so markacije starejše (obledele); vse kaže, da to pot počasi opuščajo.

Po slabem kilometru se s kolovoza desno navzdol odcepi pot proti Pristavi in Peklu (po tej se boste vrnili do izhodišča), vi pa mu sledite do prvih travnikov. Tam se kolovoz začne cepiti, zato vas čaka malce ugibanja (pa ni prav težko, večinoma greste kar naravnost) in s trohico sreče boste hitro zagledali prve hiše na Pokojišču okoli cerkve sv. Štefana. Po dobri stari slovenski navadi se kolovoz konča pri gostilni, ki je odprta le konec tedna, pa še takrat samo popoldne.

Tisti, ki se boste namesto kolovoza odločili za sprehod po makadamski cesti, boste na začetku Pokojišča prišli do asfalta, ki vas bo prav tako pripeljal do gostilne.

Spust v Pekel
-------------

{{<figure src="M_2_2242.JPG">}} V Pekel se vrnete po kolovozu, po katerem ste prišli na Pokojišče (tisti, ki ste do gostilne sredi Pokojišča prišli po asfaltu, poiščite njegov začetek na robu dvorišča kmetije levo od gostilne). Po krajšem spustu po razgibanih travnikih vas ta pripelje v gozd, kjer na označenem razcepu (kažipot proti Peklu) zavijete in sledite dobro vidni precej široki poti, ki se hitro spušča skozi gozd in vas v dobre četrt ure pripelje do travnikov okoli Pristave.

Poleti bodo domačini (vsaj pred košnjo) verjetno najbolj veseli, če jo boste ubrali kar naravnost po jarku med travniki, precej lepša pa je hoja po robu travnika (shojen je levi rob). Ob travniku se spustite do kolovoza, ki vas pripelje do prvih hiš na Pristavi, tam pa sledite makadamu, ki se v levo spušča v dolino.

Pri zadnjem skednju (med hojo si oglejte gospodarska poslopja, ki so si v preteklosti zagotovo zaslužila imenitni naziv *pristava*) vas kažipot proti Peklu usmeri v desno, na ožjo stezo, ki se v okljukih spusti po strmem pobočju do mlina v bližini gostišča v Peklu.

Ob ustreznem vetru boste ob koncih tedna že precej nad dolino zaduhali, kakšno kosilo vas čaka v gostilni. Če imate čas, se v njej vsekakor ustavite, hrana je navadno odlična.
