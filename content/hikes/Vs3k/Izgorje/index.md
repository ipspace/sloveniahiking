---
date: 2003-04-06 00:00:00+00:00
delta: 280
description: Na razgleden travnat Vrh svetih treh kraljev se bomo povzpeli po skritih
  poteh in stezah iz Izgorij, vasice nad dolino Sovre.
duration: 3
height: 844
lead: M_8-4881_IMG.JPG
map: 1
multilead: M_8-4879_IMG.JPG
multipath: true
name: Vs3k/Izgorje
title: Vrh Svetih treh kraljev iz Izgorij
---
Eno najbolj zanimivih poti na [Vrh Svetih treh kraljev](../) boste našli, če boste zaupali svoji stezosledski ali orientacijski žilici in se odpravili na izlet po starih, že skoraj opuščenih poteh, kolovozih in stezicah iz Izgorij, zaselka nad zgornjo dolino Poljanske Sore (ki se tukaj še vedno imenuje Sovra. Kot še marsikatera zanimiva, a odročna pot, je tudi ta markirana samo na zemljevidu, kar pa naj vas ne odvrne od izleta -- z malce smisla za orientacijo ali po pogovoru s prijaznimi domačini boste brez pretiranega obotavljanja prišli do vrha.

### Osnovni podatki

Zahtevnost
:   Nemarkirana, večinoma položna pot, strma sta le dva krajša vzpona.

Dostop
:   Na Vrh Svetih treh kraljev se bomo odpravili iz Izgorij, manjšega zaselka na pobočju Jajčarice nad dolino Sovre.

Dolžina
:   Izgorje -- Vrh Svetih treh kraljev: 1 ura 30 minut\
    Vrnitev: 1 ura\
    Skupaj: 3 ure

Višina
:   884 m

Višinska razlika
:   Iz Izgorij: 280 m\
    Od odcepa na glavni cesti: 380 m

Čas obiska
:   Na izlet se odpravite v času, ko bodo travniki polni travniških rož -- začetek poletja bo verjetno kar pravi.

Priporočam
:   Na pot se lahko odpravite v športnih copatih, dobra obutev in planinske palice pa seveda ne škodijo.

Karta
:   Škofjeloško in Cerkljansko hribovje, izletniška karta, 1 : 50.000

Iz Izgorij do Hleviš
--------------------

Do Izgorij se lahko pripeljete tudi z avtobusom, ki vozi iz Ljubljane proti Žirem skozi Logatec, če voznika prepričate, da ustavi pri odcepu za Izgorje. Izlet začnemo v Izgorjah, zaselku na pobočju nad dolino Sovre. V Izgorje se lahko z Gorenjske pripeljete iz Žirov (za dostop v Žiri glej izlet na Javorč), za vse ostale pa bo verjetno krajša pot mimo Rovt:

-   Avtocesto Ljubljana--Koper zapustite v Logatcu. Na križišču z magistralno cesto zavijete desno (smer Vrhnika/Ljubljana).
-   V Logatcu zavijete med hišami levo v smeri Rovte/Žiri; v tej smeri se boste vozili približno 30 minut.
-   Pod Rovtami se začne cesta spuščati proti Žirem in se ob Sovri naenkrat precej zoži -- prišli ste do Matjaževih kamer. Tudi tukaj se splača ustaviti in si ogledati zanimivo okolico, posebej pozimi, ko z okoliškega skalovja visijo ogromne ledene sveče.
-   Nekaj kilometrov dalje se od glavne ceste desno v klanec odcepi ozka asfaltna cesta proti Izgorjam, na kar vas opozarja tudi kažipot.
-   Če boste do Izgorij potovali skozi Žiri, boste odcep za Izgorje našli za levim ovinkom, na katerem se desno odcepi cesta proti Ravnam.

Po asfaltni cesti se vzpnete po precej strmem klancu do Izgorij, kjer se asfalt konča, avto pa lahko pustite v bližini prvega razcepa. Tukaj se začnejo tudi markacije, a se ne zmenite zanje -- peljejo v povsem napačno smer.

{{<figure src="M_8-4875_IMG.JPG" caption="Pot med travniki">}}

Pot proti Vrhu Svetih treh kraljev, ki ga boste kmalu zagledali pred seboj, nadaljujete naravnost po makadamu, ki že zelo kmalu zavije levo v hrib proti kmetiji, ki jo boste videli na vrhu travnatega pobočja. Lahko se odločite, da boste sledili tej cesti, ki vas bo tudi privedla do Hleviš, veliko bolj udoben pa je sprehod po poteh med travniki -- zavijte desno za gospodarskim poslopjem, na naslednjem razcepu pa levo, naravnost proti vrhu, ki ga vidite pred seboj.

Vzpon iz Hleviš
---------------

Kolovoz, po katerem boste hodili, se po nekaj sto metrih konča, onkraj travnikov na vaši levi pa že vidite ožjo pot, ki zavija v gozd. Ta pot vas bo ob rahlem vzpenjanju skozi redek gozd in med strmimi pobočji travnikov povedla proti Hlevišam, naslednji vasi na naši poti. Pred prvimi hišami se nam z leve priključi kolovoz, že čez dobrih pet minut pa se znajdemo pred prvimi hišami (da ne bi koga po nepotrebnem užalili -- uradno je prva hiša, do katere pridemo, še v Izgorjah, naslednja, le nekaj metrov stran, pa že v Hlevišah). 

{{<figure src="M_8-4876_IMG.JPG" caption="Pot do Hleviš nadaljujemo po kolovozu">}}
 
Med hišami se spustimo po makadamski poti do potoka in ceste, ki jo prečkamo in se začnemo vzpenjati po ozki traktorski poti levo ob potoku (ob njegovem desnem bregu).

Traktorska pot v začetku sledi potoku, nato pa se od njega odcepi v levo in po nekaj metrih pripelje do strmega travnika pod kmetijo desno nad vami. Po robu gozda se povzpnite po travniku do makadamske ceste, ki jo že vidite nad seboj, in nadaljujte pot po cesti mimo hiše. Cesta se za hišo spremeni v kolovoz, ki mimo skednja zavije strmo levo v hrib -- ta vzpon je edini res strm na celotni poti.

{{<figure src="M_8-4877_IMG.JPG" caption="Ob potoku navzgor">}} 

Po krajšem vzponu se splača ustaviti in se razgledati po travnikih okoli Hleviš, ki ležijo pod vami, kakor tudi na sosednja hribovja -- lepo se vidijo [Vrsnik](../../vrsnik_ziri) in [Mrzli vrh](../../mrzlivrh_ziri) ter Ravne na sosednjem grebenu.

Kolovoz vas kmalu pripelje do naslednje kmetije, kjer izgine. Brez skrbi -- odpravite se kar naravnost, levo mimo hiše, in na robu gozda boste opazili ozko gozdno pot, ki vodi naravnost v želeno smer. Že nekaj korakov po tej poti vas bo pripeljalo v popolnoma drug svet -- po sončnih travnikih ste prišli v gost, a dobro prehoden gozd. Tukaj je zaradi senčne lege tako mrzlo, da boste še v začetku aprila našli ostanke snega.

{{<figure src="M_8-4880_IMG.JPG" caption="Zadnja kmetija ob poti">}}

Gozdna pot, po kateri hodite, se ves čas rahlo vzpenja. Da boste obdržali pravo smer, na vseh razcepih (ki jih ni veliko), izberite desno pot, tako boste v manj kot desetih minutah hoje zanesljivo prišli do brunarice ob makadamski cesti, kjer se priključite markirani poti, ki se na vrh vzpenja iz Sopota. Zavijte levo in sledite markacijam -- v dobre četrt ure boste prišli do vrha.

{{<figure src="M_8-4879_IMG.JPG" caption="Pogled nazaj na Hleviše">}}

Vrh Svetih treh kraljev
-----------------------

Makadamska cesta (no, nekoliko boljši kolovoz), po kateri hodite, bo še nekaj metrov tekla po gozdu, nato pa vas bo pripeljala med sončne travnike, ki jih boste videli med drevesi ob poti. Zgodaj spomladi boste tukaj našli zelo zanimive rože -- rumene cvetove pasje čebulice in vijoličaste cvetove petelinčkov, nekoliko više, na travnikih pod prvimi hišami, pa se bodo v soncu bleščali majhni rumeni cvetovi lopatic.

Še en krajši vzpon vas čaka do prvih hiš, kjer boste dobili tudi brezplačnega vodiča -- domači pes se bo z veseljem sprehodil z vami do cerkve na vrhu, pa tudi naprej do planinske koče. 

{{<figure src="M_8-4881_IMG.JPG" caption="Vrh je že blizu">}} 

Med hišami se začne makadamska cesta, ki jo kmalu spet zapustite in se prepustite markacijam, ki vas po kolovozu vodijo naravnost čez travnato pobočje mimo kapelice proti cerkvi, ki jo že vidite pred seboj na vrhu hriba. Tik pred cerkvijo boste prišli na asfaltno cesto, po kateri se povzpnete do cerkve na vrhu.

{{<gallery>}}
{{<figure src="M_8-4893_IMG.JPG">}} {{<figure src="M_8-4892_IMG.JPG">}} {{<figure src="M_8-4896_IMG.JPG">}} {{<figure src="M_8-4897_IMG.JPG">}}
{{</gallery>}}

Po krajšem počitku, ki ste si ga vsekakor zaslužili, si poskusite ogledati cerkev, ki je bila nedavno lepo obnovljena -- med tednom boste verjetno prišli samo do železne rešetke za vhodnimi vrati, a tudi skoznjo boste lahko občudovali njeno notranjost,  nato pa se prepustite razgledom, ki se vam ponujajo v vseh štirih smereh. Na jugozahodu boste videli Idrijsko hribovje, nekoliko naprej proti vzhodu Rovte in Zaplano z Ulovko, za Zaplano se ob lepem vremenu vidi Krim, še bolj vzhodno pa se začne Polhograjsko hribovje. Proti severu se odpira razgled na Goli vrh in greben Žirovskega vrha, severozahodno od vas pa ležijo vrhovi Škofjeloškega hribovja.

Za konec tedna se splača po počitku v bližini cerkve odpraviti še do bližnje planinske koče -- nekaj metrov hoje po asfaltni cesti vas bo pripeljalo do kolovoza, ki se odcepi levo po travnatem pobočju in vas po krajšem spustu pripelje do koče. Med spustom boste na gozdnem robu nekaj metrov nad kočo spomladi morda opazili nizko rožo z rumenimi cvetovi -- deveterolistno konopnico.

{{<figure src="M_9-4902_IMG.JPG" caption="Planinska koča">}}

Tisti, ki ste se na izhodišče izleta pripeljali z avtomobilom, se boste verjetno vrnili po poti, po kateri ste se povzpeli, če pa ste se odločili za prevoz z avtobusom, lahko nadaljujete izlet v Goropeke, od koder se spustite v Žiri.
