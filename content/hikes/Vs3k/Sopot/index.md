---
date: 2004-01-11 00:00:00+00:00
delta: 320
description: Najbolj strma markirana pot na Vrh Svetih treh kraljev vodi iz Sopota,
  zaselka v dolini Sovre.
difflevel: 2
duration: 2
height: 844
lastmod: 2021-02-13 16:49:00
lead: M_5_0525.jpg
map: 1
maplink: https://mapzs.projekti.si/poi/4410
multilead: M_5_0522.jpg
multipath: true
name: Vs3k/Sopot
nearby:
- /hikes/vs3k
- /hikes/goropeke
- /hikes/vrsnik_ziri
- /hikes/javorc
- /hikes/spica
peak: 46.010608,14.168462
region: gorenjska
start: 46.000904,14.150434
title: Vrh Svetih treh kraljev iz Sopota
---
{{<figure src="M_5_0525.jpg">}}

Na [Vrh Svetih treh kraljev](../) vodijo markirane poti iz treh smeri -- iz Goropek nad Žirmi, iz Smrečja in iz Sopota, zaselka visoko v dolini Poljanske Sore, ob cesti med Žirmi in Rovtami. Pot iz Sopota je razmeroma kratka (1 ura), nekoliko bolj strma kot ostale poti na ta razgledni vrh in zaradi svojega poteka (teče v glavnem skozi gozdove) zelo primerna za poletni vzpon.

### Osnovni podatki

**Zahtevnost**
:   Dobro markirana, občasno malce bolj strma pot z zanimivo orientacijsko zanko.

**Dostop**
:   Pot bomo začeli v Sopotu, zaselku ob cesti med Žirmi in Rovtami.

**Dolžina**
:   Sopot -- Vrh Svetih treh kraljev: 1 ura\
    Vrnitev: 45 minut\
    Skupaj: 2 uri

**Višinska razlika**
:   320 m

**Čas obiska**
:   Na izlet se lahko odpravimo v vseh letnih časih. Ker pot teče večinoma po gozdu, nam tudi sredi poletja ne bo prevroče.

**Karta**
:   Škofjeloško in Cerkljansko hribovje, 1 : 50.000

## Kratek opis poti

Vzpon začnemo v Sopotu, zaselku ob cesti Žiri--Rovte. Gorenjci se lahko do Sopota pripeljete iz Žirov (za dostop v Žiri glej izlet na [Javorč](../../javorc)), za vse ostale pa bo verjetno krajša pot mimo Rovt:

- Avtocesto Ljubljana--Koper zapustite v Logatcu. Na križišču z magistralno cesto zavijete desno proti središču Logatca.
- V Logatcu zavijete med hišami levo v smeri Rovte/Žiri; v tej smeri se boste vozili približno 30 minut.
- Pod Rovtami se začne cesta spuščati proti Žirem in se ob Sovri naenkrat precej zoži -- prišli ste do Matjaževih kamer. Na križišču zavijte desno (smer Hleviše) in čez nekaj metrov parkirajte na majhnem parkirišču tik ob cesti.
- Če se boste v Sopot podali skozi Žiri, v Žireh vozite proti Logatcu, nato pa po ožini pri Matjaževih kamrah izberite ožjo cesto, ki pelje naravnost proti Hlevišam (kažipot v Logatec kaže desno).

Do Sopota se lahko pripeljete tudi z avtobusom -- izberete avtobus, ki vozi iz Ljubljane proti Žirem skozi Logatec.

Nekaj metrov za parkiriščem nas na naslednjem križišču že čakajo markacije in napis »Logaška pot«, ki nas usmeri na lepo uhojeno stezo, ki se po grebenu med cestama precej hitro dviguje skozi pretežno smrekov gozd. Na prvem razcepu, ki nas čaka že čez nekaj metrov, zavijemo levo, nato pa po krajšem vzponu pridemo do makadamske ceste, ki ji sledimo v desno med travniki do prve kmetije (Pavle). Pri kmetiji se cesta konča, nas pa markacije pošljejo na kolovoz, ki se levo od skednja za kmetijo počasi dviguje v hrib.

Kolovoz teče v začetku po travniku, nato pa postane bolj strm in zavije v gozd, kjer se od njega že kmalu v desno odcepi ožja stezica. Tukaj bodite malce previdni -- prva markacija je na odcepu in nam tako ne pomaga prav dosti, naslednja pa je že precej više v gozdu in zato slabo vidna. Stezica nas čez nekaj minut pripelje do roba travnika, kjer zavije levo navzgor in se po nekaj minutah konča na naslednji cesti pri kmetiji Rodof.

{{<gallery>}}
{{<figure src="M_5_0522.jpg">}}
{{<figure src="M_5_0523.JPG">}}
{{</gallery>}}

Po asfaltni cesti se okoli hiš odpravimo desno navzgor, in po krajšem prijetnem sprehodu med travniki se spet znajdemo v gozdu, skozi katerega nas cesta popelje do lepo vzdrževane  brunarice (Čakovec), kjer se z leve priključi kolovoz iz Izgorij, markacije pa nas pošljejo desno, po klancu navzgor proti vrhu.

Makadamska cesta (no, nekoliko boljši kolovoz), po kateri hodite, bo še nekaj metrov tekla po gozdu, nato pa vas bo pripeljala med sončne travnike, ki jih boste videli med drevesi ob poti. 

Pri prvi hiši nadaljujte vzpon proti kapelici sredi travnikov, nato pa kar naravnost navzgor po ozki stezi proti cerkvi, ali pa desno po kolovozu proti župnišču in nato po asfaltu do vrha (glej tudi zadnji del [opisa vzpona iz Izgorij](../izgorje)).
