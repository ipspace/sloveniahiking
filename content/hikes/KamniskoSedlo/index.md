---
date: 2005-03-27 00:00:00+00:00
delta: 1280
description: Kamniško sedlo (včasih je bilo bolj razširjeno ime Jermanova vrata) je
  zagotovo ena najbolj priljubljenih izletniških točk v Kamniških Alpah.
difflevel: 4
dirty: true
duration: 6
height: 1876
lead: M_00001.jpg
map: 1
maplink: https://mapzs.pzs.si/poi/3884
name: KamniskoSedlo
nearby:
- /hikes/okreselj
- /hikes/klemencajama
- /hikes/konj
- /hikes/grintovec
- /hikes/ceskakoca
peak: 46.359083,14.597487
region: kamnik-alps
start: 46.327137,14.589418
title: Kamniško sedlo
---
{{<figure src="M_00001.jpg">}}

Kamniško sedlo (včasih je bilo bolj razširjeno ime Jermanova vrata) je zagotovo ena najbolj priljubljenih izletniških točk v Kamniških Alpah, zato se tisti, ki bolj kot množičnost cenite tišino in naravne lepote, nanj ne odpravljajte sredi poletja. Tišino boste v bližini Kamniškega sedla našli le, če se boste nanj odpravili v »mrtvi sezoni« -- jeseni ali pa spomladi, ko sneg ni več primeren za turne smučarje, izletnike v sandalih pa še vedno ovira.

Na Kamniško sedlo se lahko povzpnete iz Logarske doline čez Okrešelj ali iz doline Kamniške Bistrice, čezenj pa vodi tudi nekaj grebenskih poti (mimo Planjave na Korošico in mimo Brane proti Turski gori in Skuti).

### Osnovni podatki

**Zahtevnost**
:   Odlično označena, občasno strma pot.

**Dostop**
:   Pot na Kamniško sedlo se začne ob planinskem domu v Kamniški Bistrici.

**Dolžina**
:   Dom v Kamniški Bistrici--Kamniško sedlo: 3 ure in pol do 4 ure\
    Vrnitev: 2 do 3 ure\
    Skupaj: 6 do 8 ur

**Višina**
:   1876 m

**Višinska razlika**
:   1280 m

**Čas obiska**
:   Če nimate izkušenj z zimskimi vzponi, se na Kamniško sedlo odpravite v kopnih razmerah. V bližini poti se radi prožijo plazovi s Planjave, zato pred zimskim vzponom dobro preverite snežne razmere.

**Priporočam**
:   Planinska obutev in palice so skoraj obvezne (čeprav boste v poletnih mesecih videli marsikaj dosti bolj »zanimivega«).

**Karta**
:   Kamniško-Savinjske Alpe, 1 : 50.000

{{<hike-details-extra>}}

Vzpon iz doline Kamniške Bistrice
---------------------------------

Markirana pot na Kamniško sedlo se začne ob planinskem domu v Kamniški Bistrici, do katerega se pripeljete po asfaltirani cesti iz Kamnika (skozi Kamnik in Stahovico sledite kažipotom za Kamniško Bistrico ali Veliko planino). Avto lahko parkirate ob domu, če ni gneče, pa se lahko odpeljete še kakšnih 300 metrov naprej do manjšega parkirišča ob hudourniku Sedelšček.

Če si želite skrajšati vzpon, se z avtom zapeljite do spodnje postaje tovorne žičnice na Kamniško sedlo, najbolj »vztrajni« pa lahko poskusite doseči planino Jermanca.

Markacije vas od doma popeljejo po asfaltni cesti (ta se kmalu spremeni v makadam) do mostu čez Sedelšček, kjer se v desno odcepi ozka hitro vzpenjajoča se stezica. Ta vas po dobrih sto metrih vzpona pripelje do zanimivih galerij, izdolbenih v konglomeratna pobočja, se vzpne nadnje in pri tovorni žičnici doseže gozdno cesto (tisti, ki se pripeljete do sem, ste si prihranili pol ure vzpona in 200 višinskih metrov).

{{<figure src="M_2_2273.JPG" caption="Galerije">}}

Strm vzpon se nadaljuje nad gozdno cesto do votlin približno 100 metrov više, kjer se steza nenadoma položi in vas v dolgem rahlem vzponu pripelje najprej čez gozdno cesto, ki se z Jermance spušča proti hudourniku, nato pa do steze, ki z iste planine vodi proti Repovemu kotu. Tej stezi sledite dobrih 500 metrov, nato pa vas kažipot usmeri v hrib, na dobro uhojeno pot, ki se v ključih zlagoma vzpenja proti Klinu.

Daljši vzpon po bukovem gozdu vas pripelje do prvih travnikov (Klin, Pri studencu), pot pa se jim izogne in še vedno vztraja na robu gozda do planine Pri pastircih na sedlu (tudi Pri pastirjih), kjer končno zapusti gozd in vas popelje na razgledne travnike, nad katerimi se dvigajo strme stene Brane (levo) in Planjave (desno). Do Kamniškega sedla vas čaka še dobrih 450 višinskih metrov vzpona po strmih travnikih, za kar potrebujete še približno uro hoje, med katero vas bo v lepem vremenu neusmiljeno grelo sonce.

{{<figure src="M_2_2263.JPG" caption="Končno na vrhu">}}

S Kamniškega sedla se odpre čudovit pogled na glavni greben Kamniško-Savinjskih Alp, na dolino Kamniške Bistrice, Logarsko dolino in Ljubljansko kotlino \... seveda le če imate srečo z vremenom (na sedlo se rade obesijo megle, pa tudi nevihte v poletnih mesecih niso prav redke).

{{<figure src="M_2_2261.JPG" caption="Brana">}}
{{<figure src="M_2_2266.JPG" caption="Planjava, levo zadaj Ojstrica">}}
{{<figure src="M_2_2267.JPG" caption="Turska gora">}}
{{<figure src="M_2_2269.JPG" caption="Sončni užitki tik nad oblaki">}}

Če ste se v Kamniško Bistrico odpravili z avtom, se morate vrniti po poti, po kateri ste se povzpeli (vrnitev čez Kokrsko sedlo ali Korošico je razen za najbolj vztrajne dvodneven izlet), če pa zaupate avtobusom, se lahko vsaj v poletnih mesecih povzpnete na sedlo iz Kamniške Bistrice in se spustite v Logarsko dolino (ali obratno).
