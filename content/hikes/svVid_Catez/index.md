---
date: 2003-05-11 00:00:00+00:00
delta: 250
description: Uživanje v vodnih radostih Term Čatež lahko popestrite s krajšim izletom
  okoli bližnje Šentviške gore.
duration: 2
height: 386
lead: M_1-5142_IMG.JPG
map: 1
maplink: https://mapzs.projekti.si/poi/5651
name: svVid_Catez
nearby: []
peak: 45.884909,15.597638
region: dolenjska
title: Sv. Vid nad Čatežem
---
Čatež je zaselek ob magistralni cesti Ljubljana -- Novo Mesto -- Zagreb, stisnjen med Savo in pobočja Šentviške gore. Večinoma ga poznamo le zaradi bližnjih Term Čatež (ali pa ga zamenjamo s Čatežem o katerem je pisal Levstik v svojem Popotovanju od Litije do Čateža). Na razglednem vrhu Šentviške gore nad Čatežem kraljuje cerkvica sv. Vida, do katere se lahko povzpnemo v manj kot eni uri, izlet pa lahko nadaljujemo še v prijazno, vinogradov polno dolino Globočca.

### Osnovni podatki

**Zahtevnost**
:   Odlično označena, občasno strma pot. Povratek mimo Mrzlave vasi in Velikih Malenc je zelo položen

**Dostop**
:   Do cerkve sv. Vida se povzpnemo izpred motela v Čatežu, tik ob magistralni cesti Ljubljana -- Zagreb.

**Dolžina**
:   Čatež -- Sv. Vid: 45 minut\
    Skupaj: 2 uri\
    Povratek preko Mrzlave vasi: 2,5 uri\
    Celotna pot preko Malega Cirnika: 4-5 ur (ocena)

**Višina**
:   Sv. Vid: 386 m

**Višinska razlika**
:   250 m

**Čas obiska**
:   Na pot se lahko odpravite v vseh letnih časih.

**Priporočam**
:   Vzpon iz Čateža do sv. Vida je občasno strm -- dobra obutev in planinske palice ne bodo odveč -- lahko pa se na pot odpravite tudi v športnih copatih.

**Karta**
:   Posavje, Izletniška karta, 1:50.000

Iz Čateža do Sv. Vida
---------------------

Pot začnemo pri motelu v Čatežu, ki leži tik ob magistralni cesti Ljubljana -- Novo mesto -- Zagreb. Če prihajamo iz ljubljanske smeri, nadaljujemo z vožnjo mimo odcepa za Krško, le nekaj sto metrov pred odcepom za Brežice in Terme Čatež pa zavijemo desno na bencinsko črpalko in parkiramo na parkirišču ob motelu. Seveda se lahko iz Term Čatež na pot odpravite tudi peš -- do začetka poti vas čaka približno 2.5 km dolg sprehod po poljih.

{{<figure src="M_1-5142_IMG.JPG" caption="Začetek poti za motelom">}}

Za tiste, ki boste prišli po magistralni cesti iz zagrebške smeri ali pa se boste na pot odpravili iz Term Čatež (ali Brežic), bo dostop do motela malce bolj zahteven. Če prihajate po magistralni cesti, jo zapustite na odcepu Brežice/Terme Čatež, nato pa zavijte levo do prvega semaforja (pred semaforjem se priključi cesta iz Term Čatež, na semaforju pa tista iz Brežic). Pri semaforju zavijete levo, pod magistralno cesto, nato pa takoj desno v kraj Čatež in se mimo cerkve odpeljete do motela.

Pot se začne takoj za motelom -- kljub temu, da ni kažipotov, boste opazili uhojeno pot, ki se dviga naravnost preko travnika proti gozdu na desni strani. Na gozdnem robu nas že pričakajo oznake in markacije, ki nas popeljejo desno v gozd, najprej vzdolž pobočja, nato pa po precej strmem vzponu naravnost navzgor. Pot ves čas poteka po bukovem gozdu, v katerem boste že v začetku maja opazili vrsto zanimivih rož, med njimi konopnice, čemaž, belo lakoto in rjavo-rdečo krvomočnico.

{{<figure src="M_1-5143_IMG.JPG">}}

Z desne se nam kmalu priključi precej položnejša pot, po kateri nadaljujemo s hojo do naslednjega vzpona, ki nas po grapi pripelje do razcepa ob koči tik pod vrhom Šentviške gore (poleti je verjetno na tem mestu precej živahno). Od tod je do cerkve sv. Vida, kjer vas čaka čudovit pogled na Krško polje in Bohor v ozadju, le še pet minut hoje.

Po počitku se lahko v Čatež vrnete po isti poti, lahko pa se odločite za eno od krožnih poti:

-   Markirana pot vodi s Šentviške gore preko Žejnega in Sobenje vasi do Malega Cirnika in nato nazaj do Čateža preko Mrzlave vasi.
-   Pot si lahko z malce spretnosti precej skrajšate in jo spremenite v krožno pot okoli Šentviške gore (ta je opisana v nadaljevanju).

Vrnitev mimo Mrzlave vasi
-------------------------

Če bi si radi izlet na Šentviško goro podaljšali za dobre pol ure hoje, se pri razcepu pod vrhom Šentviške gore odpravite levo (smer Sobenja vas/Cirnik). Pot v začetku vodi po bukovem gozdu, že kmalu pa se gozd začne redčiti, pot pa se spremeni v kolovoz, ki nas popelje med prvimi vinogradi, od koder se odpre lep razgled na južno ležeče hribe (Cirnik, Pokovc). Kolovoz kmalu zavije levo navzdol, markirana pot pa se nadaljuje naravnost naprej skozi gozd.

{{<gallery>}}
{{<figure src="M_1-5162_IMG.JPG" caption="">}}
{{<figure src="M_1-5163_IMG.JPG">}}
{{</gallery>}}

Že po dobrih 300 metrov hoje pridemo do naslednjega kolovoza, na desno se odpira pogled na vinograde in zidanice. Na tem mestu zapustimo markirano pot in se med vinogradi odpravimo desno navzdol, proti asfaltni cesti, ki jo že vidimo skozi vinograd pod seboj.

Nič hudega ne bo, če boste ta odcep zgrešili in prišli do križišča z asfaltno cesto sredi gozda -- po asfaltni cesti se odpravite desno in po slabih 200 metrih hoje po pobočju navzgor boste natanko tam, kjer ste želeli biti.

{{<figure src="M_1-5175_IMG.JPG" caption="Cerkev sv. Duha pri Mrzlavi vasi">}}

Na koncu vinograda naredi asfaltna cesta oster ovinek, mi pa se odpravimo kar naravnost naprej po kolovozu, ki se na tem mestu hitro spušča, a le za krajši čas -- kmalu postane spet položen in nas po pobočjih Šentviške gore med vinogradi pelje proti severo-zahodu. 

Čez nekaj minut boste na levi pod vami zagledali prve hiše Mrzlave vasi, kmalu za tem pa boste na obeh straneh pot opazili zanimivo ogrado, precej bolj »gosto« od običajnega električnega pastirja (Razlog boste verjetno hitro odkrili -- na teh travnikih pasejo koze, ki so precej bolj spretne kot krave, kadar je treba uiti in narediti škodo sosedu).

{{<gallery>}}
{{<figure src="M_1-5168_IMG.JPG">}}
{{<figure src="M_1-5177_IMG.JPG">}}
{{</gallery>}}

Kolovoz se konča na asfaltni cesti, na tem mestu zavijete levo in se po klancu spustite v vas. Na naslednjem križišču vas že čakajo markacije -- zavijte desno in jim sledite skozi vas, nato pa naprej po poti, ki teče najprej po gozdnem robu, nato pa zavije v gozd in vas v blagem spustu pripelje nazaj na Krško polje.

{{<gallery>}}
{{<figure src="M_1-5178_IMG.JPG">}}
{{<figure src="M_1-5185_IMG.JPG">}}
{{</gallery>}}

Po koncu spusta se spet znajdete na kolovozu, nato na makadamski cesti, ki vas bo pripeljala tik do magistralne ceste. Od tod vas do parkirišča, kjer ste pustili avto, čaka še približno 600 metrov hoje po makadamu ob cesti.
