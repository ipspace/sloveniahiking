---
date: 2003-11-16 00:00:00+00:00
delta: 740
description: Javorniki so idealna izletniška točka za tiste, ki iščete nekoliko bolj
  zahtevne jesenske ali zimske vzpone in bolj uživate v vremenskih težavah kot v lepih
  razgledih
difflevel: 3
duration: 4.5
height: 1268
lead: M_2_0258.JPG
map: 1
maplink: https://mapzs.pzs.si/poi/970
name: Javorniki
nearby:
- /biking/skocjanjavorniki
- /hikes/svetatrojica
- /hikes/slivnica
- /biking/slivnicabiking
- /biking/planinskagorabiking
peak: 45.758005,14.295063
region: primorska
start: 45.788505,14.297555
title: Javorniki nad Cerkniškim jezerom
---
{{<figure src="M_2_0258.JPG" caption="Greben Javornikov s cerkniške strani">}}

Kadarkoli sem se iz Kopra po avtocesti mimo Postojne vozil proti Ljubljani, je moj pogled pritegnil grbinast greben, ki se je dvigoval naravnost pred mano -- zagledal sem se v Javornike. V grebenu izstopa pet vrhov, višjih od 1200 metrov: poleg Velikega in Malega Javornika še Urhov grič med njima ter Debeli in Suhi vrh vzhodno od Velikega Javornika.

Markirane poti vodijo na Veliki Javornik, najvišji vrh v grebenu, na katerega se lahko povzpnemo s postojnske ali cerkniške strani. Ostale vrhove lahko dosežemo po makadamskih poteh in kolovozih, tu in tam pa je potrebno ubrati pot kar čez gmajno.

S cerkniške strani vodita do vrha Velikega Javornika markirani poti iz Dolenje vasi in iz Rakovega Škocjana. Ker je pot iz Rakovega Škocjana nekoliko krajša, se je morda smiselno odločiti zanjo, razen če vas veseli vzpon združiti še z izletom ob Cerkniškem jezeru.

### Osnovni podatki

**Zahtevnost**
:   Večinoma dobro označena, v zadnjem delu zelo strma pot.

**Dostop**
:   Na Javornik se bomo povzpeli od hotela v Rakovem Škocjanu.

**Dolžina**
:   Rakov Škocjan--Veliki Javornik: 2h\
    Vrnitev okoli Malega Javornika: 1 ura 45 minut\
    Skupaj: 4,5--5 ur

**Višina**
:   1268 m

**Višinska razlika**
:   740 m

**Čas obiska**
:   Vzpon na Javornik bo verjetno najlepši zgodaj spomladi, preden ozelenijo bukve, ali v jeseni, ko boste uživali v bogati paleti rumenih in rdečih barv. Preverite tudi vremensko napoved -- na vrhove Javornikov se rade obesijo megle.

**Priporočam**
:   V vlažnem vremenu je pobočje v zgornjem delu zelo spolzko -- brez planinskih čevljev in palic se ne odpravljajte na pot.

**Karta**
:   Notranjski Kras, GZS, 1 : 50.000

{{<hike-details-extra>}}

Rakov Škocjan
-------------

Pot na Veliki Javornik bomo začeli pred hotelom v središču Rakovega Škocjana. V Rakov Škocjan se lahko pripeljemo čez Cerkniško polje skozi zaselka Podskrajnik in Zelše, če prihajate z avtoceste, pa bo dosti hitrejša pot naravnost skozi Unec:

-   Avtocesto Ljubljana--Koper zapustite na izvozu Unec in zavijete proti Cerknici.
-   Sredi Unca, takoj za cerkvijo sv. Martina, zavijete desno v smeri Rakovega Škocjana.
-   Po dobrem kilometru vožnje vas naslednji kažipot usmeri levo, na makadamsko cesto, ki vas mimo cerkvice sv. Škocjana nad dolino reke Rak (sedaj veste, od kod ime tega kraja) popelje do hotela, pred katerim parkirate avto.

Markirana pot na Javornike se začne le nekaj metrov naprej od hotela in v začetku vodi po makadamski cesti (ne morete je zgrešiti, saj je edina cesta daleč naokoli, ki je označena z znakom »slepa ulica«) skozi naselje vikendov, kjer lahko poleg vsakodnevnih vikendov občudujete tudi neverjetne kombinacije, ki jih pričarata preobilica denarja in pomanjkanje okusa, kakor tudi sodobne »umetnije« slovenskih arhitektov. Makadamska cesta se zaključi z obračališčem (morda boste pomislili, da vozi v Rakov Škocjan mestni avtobus, ki potrebuje tako razkošen prostor za obračanje), od koder markirana pot zavije na kolovoz, ki se začne dvigovati skozi bukov gozd.

{{<figure src="M_2_0241.JPG" caption="Začetek poti">}}

Že po nekaj metrih vas čaka neprijetno presenečenje -- na razcepu kolovozov kažejo markacije v obe smeri. Prava pot teče po precej zaraščenem levem kolovozu, lahko pa se odločite tudi za manjšo ekspedicijo po brezpotju -- uberite jo po desnem kolovozu, nato na vsakem razcepu zavijajte levo (da se ne boste preveč oddaljili od prave smeri), dokler ne boste na koncu zadnje stezice prisiljeni ubrati pot naravnost navzgor med bukvami in skalami do makadamske ceste. Na makadamski cesti spet zavijete levo in začnete položen, a precej dolg vzpon (čakata vas dobra dva kilometra ceste).

{{<figure src="M_2_0242.JPG" caption="Med skalami skozi gozd">}} 

Vzpon na Javornik
-----------------

Po nekaj minutah hoje vas gozdna cesta pripelje do križišča, ob katerem boste opazili prijetno kočico na gozdni jasi. Na križišču zavijete ostro desno, nato pa se začnete zlagoma vzpenjati po makadamu. Med hojo si lahko dolgčas preganjate z opazovanjem okolice -- okoli vas se bodo jeseni košatile rdečerumene bukve, pred vami pa se dviga greben Javornikov, ki je še najbolj zanimiv takrat, ko sonce sije skozi meglice, ki se zbirajo okoli vrhov. 

{{<figure src="M_2_0244.JPG">}}

Levo od vas se tu in tam skozi drevje zablešči Cerkniško jezero, dobro vidna pa je tudi Slivnica nad njim. Po dobrem kilometru se z desne priključi gozdna cesta s Kaliča, kmalu za tem pa je udobnega sprehoda konec -- markacije vas pošljejo na desno, naravnost navzgor po strmem gozdnatem pobočju.

{{<figure src="M_2_0245.JPG" caption="Meglice nad Javorniki">}}

Odcep markirane poti na vrh Javornika je malce slabo označen; če ne boste pozorni, ga boste hitro zgrešili. Na srečo je odcep levo navzdol proti Cerknici označen precej bolje; če boste prišli do njega, se vrnite le kakšnih deset metrov in poiščite markacije, ki vodijo navzgor.

{{<figure src="M_2_0249.JPG" caption="Strm vzpon">}} 

Že po prvih korakih boste začutili, da je udobnega sprehoda, s katerim ste začeli izlet, nepreklicno konec. Mestoma komaj vidna, a zato toliko bolje označena stezica se dviga v kratkih ključih skoraj naravnost po strmem pobočju in tako resno preizkuša vašo telesno pripravljenost. Po približno 20 minutah vzpona vas pot pripelje na gozdno cesto, kjer lahko malce zadihate, a le za kratek čas -- po nekaj metrih zavije pot spet nazaj v pobočje, kjer vas predvsem v mokrem vremenu spet čakajo zdrsi na bukovem listju. Vzpon je ves čas precej monoton, dolgčas razbijejo le skale, ki se pojavijo kakšnih 150 višinskih metrov pod vrhom Javornika, in vreme, ki vas pogosto »obdari« z meglo, vetrom, mrazom, ivjem ali snegom (včasih pa doživite kar kombinacijo vsega naštetega). 

{{<figure src="M_2_0250.JPG" caption="Megla pod vrhom">}} 
Slabo uro za tem, ko ste zapustili gozdno cesto globoko pod seboj, postane pobočje nekoliko bolj položno in vas hitro pripelje do vrha Velikega Javornika. Po vpisu v knjigo ga boste verjetno hitro zapustili in se podali nekaj metrov naprej do koče postojnskih radioamaterjev, kjer boste v vetrovnih dneh našli vsaj nekaj zavetja.

{{<figure src="M_2_0252.JPG" caption="Vrh!">}}

V Rakov Škocjan se lahko vrnete po poti, po kateri ste se povzpeli, vendar vam tak povratek vsaj v mokrem vremenu zaradi blatnega in spolzkega terena odsvetujem. Dosti lepša je vrnitev po gozdnih cestah, med katero lahko obiščete tudi vrh Malega Javornika.

Vrnitev okoli Malega Javornika
------------------------------

Krožna pot okoli Malega Javornika se začne na kolovozu, ki je speljan prav do koče na Velikem Javorniku. Po kolovozu se začnete spuščati po jugozahodnem pobočju, ko začne kolovoz zavijati preveč v levo, pa se lahko odločite za »gozdno bližnjico«. Gozd je prepreden s stezicami in ostanki kolovozov, tako da boste zagotovo našli stezico, ki pelje v pravo smer in vas pripelje do gozdne ceste, ki je v širokem loku speljana okoli grebena Javornikov.

{{<figure src="M_2_0257.JPG" caption="Spust po gozdni cesti">}}

Po gozdni cesti nadaljujete hojo proti zahodu (desno). Z leve se po dobrem kilometru od spodaj zlagoma priključi nekoliko ožja cesta -- znak, da je čas za iskanje poti na vrh Malega Javornika. Kmalu za križiščem se desno navzgor odcepi kolovoz, ki se začne vzpenjati po pobočju Malega Javornika in se na grebenu spremeni v pot, ki pripelje vse do vrha.

Če se boste odločili za vzpon na Mali Javornik, se spustite tudi na travnike na njegovem južnem pobočju -- to je edino razgledno mesto na celotnem grebenu Javornikov.

{{<figure src="M_2_0254.JPG" caption="Meglene bližnjice">}}

Tisti, ki se ne boste povzpeli na Mali Javornik, nadaljujete hojo po makadamu. Pot stalno zavija v desno ter vas pripelje na razcep, kjer se v levo odcepi cesta proti Kaliču, vi pa se še vedno držite desno in se zlagoma spuščate čez severna pobočja Malega Javornika. Gozdna cesta vas bo pripeljala čisto do markirane poti, po kateri ste se vzpeli, lahko pa se odločite za hitrejši spust po gozdu -- poiščite si mesto, kjer postanejo pobočja nekoliko bolj položna, in se kar skozi gozd spustite dobrih 150 višinskih metrov do gozdne ceste s Kaliča. Na tej cesti zavijete levo, ji sledite do prvega križišča, tam pa zavijete levo in se vrnete po poti, po kateri ste se vzpeli, v Rakov Škocjan.
