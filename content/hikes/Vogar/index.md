---
date: 2004-10-24 00:00:00+00:00
delta: 480
description: 'Severno od Bohinjskega jezera se dviguje strm greben, v katerem bo vsak
  obiskovalec Bohinja hitro opazil Vogar, najbolj vzhodni vrh.

  '
difflevel: 2
duration: 3
height: 1054
lastmod: 2021-02-27 18:30:00
lead: M_9_1910.JPG
maplink: https://mapzs.pzs.si/poi/1201
name: Vogar
nearby:
- /hikes/vodicnivrh
- /hikes/krstenica
- /hikes/uskovnica
- /hikes/jezerskistog
- /hikes/konjscica
peak: 46.296755,13.867167
region: julian-alps
start: 46.290398,13.886655
title: Vogar
---
{{<figure src="M_9_1910.JPG">}}

Severno od Bohinjskega jezera se dviguje strm greben, v katerem bo vsak obiskovalec Bohinja hitro opazil Vogar, najbolj vzhodni vrh. Ta je zaradi planinskega doma in lepega razgleda priljubljena izletniška točka, radi pa ga imajo tudi jadralni padalci, ki z njega skačejo proti travnikom ob jezeru.

Na Vogar vodi strma markirana pot iz Stare Fužine, poznavalci pa se bodo nanj raje odpravili po dosti bolj prijetni ozki nemarkirani stezici čez Planico.

### Osnovni podatki

**Zahtevnost**
:   Odlično označena, večinoma precej strma pot.

**Dostop**
:   Vzpon na Vogar se začne z dobro urejenega parkirišča na robu Stare Fužine.

**Dolžina**
:   Stara Fužina--Vogar: 1 ura 30 minut\
    Vrnitev: 1 ura\
    Skupaj: 2,5 do 3 ure

**Višina**
:   1054 m

**Višinska razlika**
:   480 m

**Čas obiska**
:   Na izlet se lahko odpravite v vseh letnih časih.

**Priporočam**
:   Pot je večinoma precej strma, zato se dobro obujte in vzemite s seboj planinske palice.

**Karta**
:   Julijske Alpe, vzhodni del, 1 : 50.000

{{<hike-details-extra>}}

Vzpon iz Stare Fužine
---------------------

Vzpon na Vogar začnete na lepo urejenem parkirišču na robu Stare Fužine (opis poti do parkirišča boste našli v opisu izleta na Krstenico). S parkirišča se odpravite po desni potki. Ta v začetku vodi po travniku, nato pa hitro zavije v gozd, kjer lahko že slišite šumenje Mostnice, ki se pretaka skozi korita globoko pod vami. Steza se sprva rahlo spušča in vas kmalu pripelje do gozdne ceste in Hudičevega mostu, s katerega se odpre res lep pogled na korita Mostnice.

Pot nadaljujete po gozdni cesti levo od mostu. V desno se kmalu odcepi nekaj stezic, ki vodijo proti Mostnici, vi pa vztrajate na makadamski cesti, ki vas kmalu pripelje na travnike pod Vogarjem, s katerih boste lahko v lepem vremenu občudovali pobočja [Tosca](../toscbohinj) nad dolino Voj. Med travniki se sprehodite do asfaltne ceste, zavijete desno, nato pa kmalu pri znamenju levo na ozko stezo, ki vodi proti gozdu.

{{<figure src="M_9_1911.JPG" caption="Vzpon po gozdu">}}

Po krajšem strmem vzponu po travnikih vas steza pripelje na precej strmo in zelo kamnito široko pot, ki se vse do planine Spodnji Vogar vleče po bukovem gozdu, zato med vzponom nikar ne pričakujte razgledov na Bohinj.

Že v prvih metrih pot »pokaže zobe« -- začne se strm vzpon (idealen za kondicijski trening), ki malce popusti le nekje na polovici pobočja, kjer nekaj metrov ravnine da vaši sapi priložnost, da vas ujame. Proti vrhu postaja steza vse ožja, se precej položi in vas pripelje na rob gozda, od koder se prvič odpre lep pogled na jezero pod vami.

Kmalu za prvimi razgledi se v levo odcepi neoznačena stezica, ki vas pripelje na razglednik, od koder skačejo jadralni padalci. Tam vas pričaka čudovit pogled na ves greben Spodnjih Bohinjskih gora, Rudnico, Staro Fužino, Ribčev Laz in vzhodni del Bohinjskega jezera.

Če ste nekoliko bolj previdni, se lahko do razglednika odpravite tudi po markirani poti, ki se odcepi v levo nekaj metrov više.

{{<figure src="pogled_jezero.jpg" caption="Vzhodni del Bohinjskega jezera, levo od njega Rudnica, v ozadju Spodnje Bohinjske gore" caption-position="bottom">}} 

Od razglednika vas položna, a še vedno precej kamnita pot vodi med prvimi pastirskimi stanovi na planini Spodnji Vogar in vas v nekaj minutah čez travnike pripelje do Kosijevega doma na Vogarju. Po krajšem počitku se boste morda odločili za vrnitev v dolino ali pa boste nadaljevali izlet proti Pršivcu, Vodičnemu vrhu ali planini Pri Jezeru.

{{<gallery>}}
{{<figure src="M_9_1916.JPG">}}
{{<figure src="M_9_1917.JPG" caption="Planina Spodnji Vogar">}}
{{<figure src="M_9_1918.JPG" caption="Kosijev dom na Vogarju">}}
{{</gallery>}}

Vrnitev v dolino
----------------

Pred spustom v dolino si morate vsekakor vzeti še deset minut časa in se od Kosijevega doma odpraviti tudi na razglednik, od koder lahko občudujete zahodni del Bohinjskega jezera. Tja pridete po ozki stezici, ki se začne za klopmi pred domom in vas po nekaj metrih travnika popelje v gozd, nato pa vas markacije v slabih petih minutah pripeljejo do razglednika.

{{<figure src="M_9_1951.JPG" caption="Zahodni del jezera">}}

Spust z Vogarja do Stare Fužine po markirani kamniti poti utegne biti precej neprijeten, zato si ga lahko skrajšate z dobro uhojenimi bližnjicami in popestrite s sprehodom po nemarkirani poti čez Planico.

{{<note warn>}}Ko sem bil zadnjič na Vogarju (jeseni 2019) poti čez Planico nisem več našel, travniki nad asfaltno cesto pa so bili zagrajeni (paša živine) Bodite previdni.{{</note>}}

Prva bližnjica vas čaka že hitro po začetku strmega spusta -- pot za zadnjimi razgledi zavije levo in se začne strmo spuščati skozi gozd, nekje na polovici prvega spusta pa se v desno odcepi dobro vidna steza, ki ni tako kamnita in je zato dosti bolj prijetna za hojo. V nekaj vijugah se spusti po pobočju in se pod prvo desno serpentino spet priključi markirani poti.

Slabih 100 metrov za naslednjo (levo) serpentino se v desno odcepi dobro vidna steza čez Planico. Ta najprej naredi nekaj vijug po pobočju, nato pa zavije desno in vas popelje po pobočju proti Bohinjskemu jezeru. Po daljšem položnem spustu, ki ga občasno prekinjajo skalnate stopnice ali kratki strmi spusti, vas pripelje na greben Planice, kjer zavije rahlo v levo in nato precej časa sledi grebenu.

Med spuščanjem v dolino se pot vse bolj širi in postaja vedno bolj podobna kolovozu, nato pa se spet spremeni v ozko stezico, naredi še nekaj zavojev po malce bolj strmem pobočju in vas čez travnik pripelje do asfaltne ceste nad parkiriščem, kjer ste začeli izlet.

{{<figure src="M_9_1953.JPG" caption="Zadnji pogled na Tosc">}}
