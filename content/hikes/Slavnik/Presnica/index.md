---
date: 2004-05-09 00:00:00+00:00
delta: 560
description: Na Slavnik se lahko po zahodnem pobočju povzpnemo tudi po prijetni položni
  poti iz Prešnice, kraške vasice, stisnjene pod pobočja Slavniškega pogorja.
difflevel: 3
duration: 5
height: 1028
lead: M_4-5411_IMG.JPG
map: 1
maplink: https://mapzs.projekti.si/poi/1235
multilead: M_4-5411_IMG.JPG
multipath: true
name: Slavnik/Presnica
nearby:
- /hikes/podgorje
- /hikes/crnikal
- /biking/rizanapraproce
- /hikes/slavnik
- /biking/podgorjeslavnik
peak: 45.533685,13.975236
region: istria
start: 45.571174,13.938894
title: Na Slavnik iz Prešnice
---
{{<figure src="M_4-5411_IMG.JPG">}}

Na [Slavnik](../) se lahko po zahodnem pobočju povzpnemo tudi po prijetni položni poti iz Prešnice, kraške vasice, stisnjene pod pobočja Slavniškega pogorja. Naš izlet je del Slovenske planinske poti (SPP), ki se na Slavnik vzpne iz Markovščine in se nato čez Prešnico nadaljuje do Socerba, Ospa in čez Tinjan do morja. Vzpon iz Prešnice je eden najlažjih vzponov na Slavnik, saj je pot v celoti položna in večinoma poteka po prijetni senci gabrovih gozdov.

### Osnovni podatki

**Zahtevnost**
:   Odlično označena, položna pot.

**Dostop**
:   Na Slavnik se bomo povzpeli iz Prešnice, kraške vasi, le nekaj kilometrov oddaljene od Kozine.

**Dolžina**
:   Prešnica--Slavnik: 2 uri\
    Vrnitev po isti poti: 1 ura 30 minut\
    Vrnitev mimo Podgorja: 2 uri 15 minut\
    Skupaj: 4--5 ur

**Višinska razlika**
:   560 m

**Čas obiska**
:   Priporočam vzpon v drugi polovici maja, ko ob poti cvetijo potonike, narcise in perunike.

**Priporočam**
:   Pot ni zahtevna, nanjo se lahko odpravite tudi v športnih copatih.

**Karta**
:   Slovenska Istra, Brkini in Kras, PZS, 1 : 50.000

Prešnica
--------

Pot na Slavnik začnemo v Prešnici, kraški vasici, stisnjeni ob pobočja Slavniškega pogorja. V Prešnico boste najlaže prišli skozi Kozino:

-   Avtocesto Ljubljana--Koper zapustite na izvozu Kozina.
-   Pot nadaljujete skozi Kozino po stari magistralni cesti proti Kopru (pozor: kažipotov za Koper skorajda ni več, z avtoceste vozite v smeri Kozina).
-   Nekaj kilometrov za Kozino, skoraj točno tam, kjer avtocesta prečka magistralno cesto, je odcep za Prešnico. Od vasi vas loči še 2 km vožnje.

Po ozki in razgibani cesti med stisnjenimi kraškimi hišami v Prešnici se zapeljite mimo cerkve sv. Jedrti. Za rumeno hišo (le nekaj metrov za cerkvijo) so prijazni domačini pripravili parkirišče za pohodnike na Slavnik. Tu lahko brez skrbi pustite avto, opazili pa boste tudi prve markacije, ki jim sledite skozi vas -- najprej po asfaltu, nato pa na koncu vasi zavijete desno na kolovoz, ki teče pod železniško progo. Planinska pot se že kmalu odcepi od kolovoza, prečka progo in se začne položno vzpenjati po pobočju skozi redek gabrov gozd, ki tudi poleti daje nekaj sence in nas tako ščiti pred prehudo vročino.

Že po nekaj minutah vzpona se nam z leve pridruži markirana pot iz Klanca (še ena od markiranih poti, ki ni vrisana na nobenem zemljevidu), mi pa nadaljujemo blagi vzpon v desno. V maju boste kmalu zagledali prve potonike, ki posamič sramežljivo rastejo na manjših travnatih jasah sredi gozda, pozorno oko pa bo v travi ob poti opazilo tudi cevaste cvetove rumenega podraščca.

Iz Prešnice na Slavnik
----------------------

Dobrih 30 minut hoje nas pripelje na rob nekoliko večje jase. Pot pelje nekaj metrov pod gozdnih robom, nad seboj pa boste opazili precej strme skalne stene. Predlagam, da si vzamete nekaj minut časa in se povzpnete nanje -- pogled na Slovensko Istro in Piranski zaliv je vsekakor vreden truda, v daljavi pred sabo pa boste zagledali tudi Grmado in Slavnik.

{{<gallery>}}
{{<figure src="M_3-5397_IMG.JPG" caption="Skozi gabrov gozd">}}
{{<figure src="M_4-5409_IMG.JPG" caption="Piranski zaliv">}}
{{<figure src="M_4-5411_IMG.JPG" caption="Grmada v daljavi">}}
{{</gallery>}}

Od skalnega razglednika dalje postaja pot čedalje bolj položna in nas kmalu pripelje na prve kraške travnike pod Veliko Gobovico, kjer ljubitelje rož v maju čaka razkošna razstava potonik in narcis, vsakega od nas pa bo verjetno navdušil razgled na Podgorski Kras, Bržanijo in okoliške hribe ter morje v ozadju.

Pot se nadaljuje v glavnem čez travnike, le tu in tam zavije v redek gozdiček, ki v poletnih mesecih daje vsaj malo sence. Po krajšem vzponu boste dosegli sedlo, kjer boste prečkali makadamsko cesto, po kateri se lahko na Slavnik pripeljete iz Kozine (ne boste verjeli, toda videl sem »pohodnike«, ki so se do tod pripeljali z avtomobilom, ga parkirali kar sredi travnika in se nato odpravili »osvajat Slavnik«).

{{<figure src="Razgled_Travniki.jpg" caption="Razgled s kraških travnikov pod Grmado" caption-position="bottom">}}

Gozda ob poti je spet nekoliko več, tik pod Grmado pa se začne bukov (ki mora biti precej vlažen, sodeč po rastlinah, ki rastejo v njem), pot postane malce bolj strma in vas po nekaj minutah pripelje tik pod vrh Grmade, na kraške travnike okoli vrha Slavnika, od koder boste že videli Tumovo kočo pod vrhom Slavnika. K njej se lahko odpravite po makadamski cesti, lahko pa jo uberete po dobro uhojeni poti čez manjši kucelj in nato naravnost po travnikih do koče.

Vrnitev v Prešnico
------------------

S Slavnika se lahko vrnete v Prešnico po poti, po kateri ste se povzpeli (mimogrede si oglejte še vrh Grmade, ki leži le nekaj metrov zahodno od te poti), lahko pa se odločite za nekoliko bolj naporno krožno pot mimo Podgorja (to pot priporočam predvsem ljubiteljem rož -- travniki nad Podgorjem so dosti bolj bogati s perunikami kot tisti nad Prešnico). Če se boste odločili za podaljšan izlet, se spustite proti Podgorju po strmi markirani poti (lahko pa se odločite tudi za spust po eni od nemarkiranih stezic), dokler ne boste prišli do požarne ceste, ki je speljana nad Podgorjem vzporedno s pobočjem Slavnika.

{{<gallery>}}
{{<figure src="M_4-5459_IMG.JPG" caption="Proti Podgorju">}}
{{<figure src="M_4-5476_IMG.JPG" caption="Požarna cesta">}}
{{</gallery>}}

Na križišču s požarno cesto (ne morete je zgrešiti, je najviše speljana gozdna cesta na tem pobočju) zapustite pot, po kateri ste se spuščali, in se odpravite desno (proti severu), mimo Podgorja, ki ga boste tu in tam uzrli skozi drevesne krošnje pod seboj. Požarno cesto prečka le en omembe vreden kolovoz (pravi zagnanci se bodo po njem vzpeli nazaj na sedlo pod Grmado in se nato v Prešnico spustili po markirani poti), takoj za tem pa naredi požarna cesta oster levi ovinek in se začne spuščati proti Podgorju.

Na srečo se dobrih 300 metrov za tem ovinkom pojavi kolesarska pot, ki se odcepi proti severu (desno) in nas skozi prijeten gozdiček po s travo zaraščenem kolovozu pripelje do železnike proge približno 500 metrov severno od postaje v Podgorju. Tukaj je sence nepreklicno konec, progo moramo prečkati in se mimo razbeljenih kraških travnikov odpraviti nazaj proti Prešnici. Dolge 3 kilometre (prav neverjetno je, kako se pot vleče, ko te med hojo po prašni makadamski cesti sonce neusmiljeno peče v hrbet) si lahko popestrimo z opazovanjem rož na travnikih-- konec maja boste poleg osatov opazili tudi živordeče cvetove klinčkov.

Malo pred Prešnico nas pot privede do asfaltne ceste, ki sicer pelje v Prešnico, a jo raje čimprej zapustimo in se po kolovozu tik pod progo vrnemo do parkirišča, kjer smo pustili avto.
