---
date: 2006-03-12 00:00:00+00:00
delta: 500
description: Markirana pot na Ermanovec iz Kopačnice je speljana po starem kolovozu,
  ki najprej sledi grapi Podkovščice, nato pa se po severnih pobočjih Ermanovca vzpne
  do razglednih travnikov pod njegovim grebenom.
difflevel: 2
duration: 3
height: 1026
image:
- M_6_2691.JPG
- M_6_2686.JPG
- M_6_2688.JPG
- M_6_2691.JPG
- M_6_2690.JPG
- mapgps.jpg
- path_1.gif
lead: M_6_2691.JPG
map: 1
maplink: https://mapzs.projekti.si/poi/1226
multilead: M_6_2691.JPG
multipath: true
name: Ermanovec/Kopacnica
nearby:
- /hikes/slajka
- /hikes/ermanovec
- /hikes/crnivrhcerkno
- /hikes/blegos
- /hikes/bevkovvrh
peak: 46.101523,14.063172
region: gorenjska
start: 46.123822,14.074632
title: Ermanovec iz Kopačnice
---
{{<figure src="M_6_2691.JPG">}}

Markirana pot na [Ermanovec](../) iz Kopačnice je speljana po starem kolovozu, ki najprej sledi grapi Podkovščice, nato pa se po severnih pobočjih Ermanovca vzpne do razglednih travnikov pod njegovim grebenom. Ta vzpon je zato najlepši v poletnih dneh, ko vam bo bukov gozd dajal prepotrebno senco, potok ob poti pa prijeten hlad in vlago. Tudi nad razgledom vrh poti ne boste razočarani; čaka vas pogled na vrhove Škofjeloškega hribovja, v ozadju pa se vidi tudi greben Spodnjih Bohinjskih gora.

## Osnovni podatki

**Zahtevnost**
:   Prijetna varčno markirana položna senčna pot z nekaj malce bolj strmimi odseki.

**Dostop**
:   Na Ermanovec se odpravite iz Kopačnice, zaselka zahodno od Hotavelj.

**Dolžina**
:   Kopačnica--dom na Ermanovcu: 1 ura 30 minut\
    Vrnitev: 1 ura\
    Skupaj: 3 ure

**Višinska razlika**
:   500 m

**Čas obiska**
:   Na pot se lahko odpravite v vseh letnih časih. Priporočljiv je seveda izlet v lepem in jasnem vremenu s čistim ozračjem.

**Priporočam**
:   Za ta izlet ne potrebujete planinske obutve. Pot je lahko po dežju tu in tam blatna; obujte se v čevlje, ki vam jih ni žal. Delček poti je lahko zaraščen; poleti vzemite s seboj sredstvo za odganjanje mrčesa.

**Zemljevid**
:   Škofjeloško in Cerkljansko hribovje, izletniška karta 1 : 50.000

Kratek opis poti
----------------

Pot na Ermanovec se začne v zaselku Kopačnica zahodno od Hotavelj (opis dostopa do Hotavelj si preberite na strani Kako v Hotavlje). V Hotavljah sledite kažipotom za Kopačnico ali Leskovico, v Kopačnici pa boste hitro opazili lep kažipot, ki vas usmerja levo čez most na ozko asfaltno cesto. Parkiranje je problematično. Najbolje bo, če vam uspe parkirati ob drevesu na križišču; če tam ni prostora, prosite za pomoč domačine.

Sodeč po kažipotu je do Ermanovca uro hoje. Če boste v tem času prehodili skoraj pet kilometrov in hkrati premagali 500 metrov višinske razlike, ste v odlični kondiciji \... vsi drugi potrebujemo do cilja dobro uro in pol.

Asfaltna cesta vas najprej popelje med hišami, nato pa se spremeni v makadam, ki se začne vzpenjati ob potoku Podkovščica. Med položnim vzponom, ki ga le tu in tam prekinejo nekoliko bolj strmi odseki, boste opazili več odcepov. Kot nalašč na njih ni markacij, a brez skrbi -- po kolovozu sledite potoku do skalne zapore (vmes ga prečkate), ob kateri vas bodo razveselili majhni slapovi. Tam se pot obrne ostro levo (markacija pa vam potrdi, da ste na pravi poti) in se začne vzpenjati na prisojna pobočja Janezovega griča.

{{<figure src="M_6_2686.JPG" caption="Dolina Podkovščice">}}

Po krajšem vzponu sledi oster desni ovinek, nato pa vas po dobrih 100 metrih markacije usmerijo v levo na ozko stezico, ki se po nekaj minutah izteče na razcepu makadamskih cest. Tudi tu ni markacije (zanimivo -- pot nazaj je dobro označena). Nadaljujte kar naravnost po makadamski cesti, ki vas čez razgledne travnike pripelje do kmetije (Erženovše) onkraj njih. Med zložnim vzponom ne pozabite uživati v razgledih -- za vami se dvigujeta [Črni vrh](../crnivrhcerkno) in [Blegoš](../blegos), levo (skorajda skrit za okoliškimi hribi) je [Porezen](../porezen), v ozadju pa boste v lepem vremenu opazili vrhove Spodnjih Bohinjskih gora.

{{<gallery>}}
{{<figure src="M_6_2688.JPG">}}
{{<figure src="M_6_2691.JPG" caption="Pogled na Blegoš">}} {{<figure src="M_6_2690.JPG" caption="Erženovše">}}
{{</gallery>}}

Pri prvih hišah makadam zamenja asfalt, po katerem kmalu pridete do grebena. Tam vas kažipot proti domu usmeri v levo; od ričeta ali golaža (kar je tisti dan na jedilniku) vas loči le še nekaj minut prijetne hoje. Po krajšem počitku pri planinskem domu je skorajda obvezen obisk Štora (1005 m), lahko pa se sprehodite tudi do vrha Ermanovca. V dolino se vrnete po poti, po kateri ste se povzpeli.
