---
date: 2003-07-13 00:00:00+00:00
delta: 430
description: Najkrajša pot na Ermanovec vodi s Sovodnja. Pot je kratka, poteka večinoma
  v senci, na koncu poti pa vas čakajo travniki in planinski dom – skratka idealen
  družinski izlet.
difflevel: 2
duration: 2.5
height: 1026
image:
- M_0-6066_IMG.JPG
- M_0-6047_IMG.JPG
- M_0-6051_IMG.JPG
- M_0-6058_IMG.JPG
- M_0-6061_IMG.JPG
- M_0-6066_IMG.JPG
- Pogled_JZ.jpg
- M_0-6070_IMG.JPG
- M_0-6069_IMG.JPG
- mapgps.jpg
- path_1.gif
lead: M_0-6051_IMG.JPG
map: 1
maplink: https://mapzs.projekti.si/poi/1226
multilead: M_0-6051_IMG.JPG
multipath: true
name: Ermanovec/Sovodenj
nearby:
- /hikes/ermanovec
- /hikes/bevkovvrh
- /biking/trebijaermanovec
- /hikes/mrzlivrh_ziri
- /biking/mrzlivrhziri
peak: 46.101523,14.063172
region: gorenjska
start: 46.085008,14.038858
title: Ermanovec s Sovodnja
---
{{<figure src="M_0-6066_IMG.JPG" caption="Koča na Ermanovcu">}}

Najkrajša pot na [Ermanovec](../) vodi  s Sovodnja, vasice v dolini Hobovščice, potoka ki se pri Trebiji izliva v Poljansko Soro. Pot je sorazmerno kratka, poteka večinoma v senci, strm je le en vzpon, na koncu poti pa vas čakajo travniki in planinski dom -- skratka idealen družinski izlet.

### Osnovni podatki

**Zahtevnost**
:   Dobro označena, večinoma položna pot.

**Dostop**
:   Na Ermanovec se bomo povzpeli s Sovodnja, vasice ob cesti Škofja Loka -- Cerkno.

**Dolžina**
:   Sovodenj--Ermanovec: 1 ura 15 minut\
    Vrnitev: 1 ura.\
    Skupaj: 2 -- 2.5 ure

**Višina**
:   Dom na Ermanovcu: 968 m\
    Štor: 1005 m\
    Ermanovec: 1026 m

**Višinska razlika**
:   Sovodenj--Dom na Ermanovcu: 380 m\
    Sovodenj--Ermanovec: 430 m

**Čas obiska**
:   Pot večino časa teče ob potoku ali po senčnem gozdu -- idealno za izlet v poletni vročini.

**Priporočam**
:   Strm je le krajši del poti, ki jo lahko prehodite tudi v športni obutvi. Že po krajšem dežju bo pot po Matjaževi grapi blatna, zato se takrat raje odločite za planinske čevlje. Delček poti je nekoliko bolj zaraščen, sredstvo za odganjanje mrčesa tam ne bo odveč.

**Karta**
:   Škofjeloško in Cerkljansko hribovje, 1:50.000

S Sovodnja proti Matjaževi grapi
--------------------------------

Do Sovodnja lahko pridete še na en zanimiv način -- preko Logatca in Žirov se spustite proti Trebiji (v Žireh vozite proti Škofji Loki), kjer zavijete levo v smeri Cerknega.

Sovodenj leži ob cesti, ki vodi iz Škofje Loke preko Gorenje vasi in Trebije ter prevala Kladje proti Cerknemu. Primorci bodo zato do Sovodnja najlažje prišli preko Cerknega (v Cerknem sledite smeri Škofja Loka), vsi ostali pa verjetno preko Škofje Loke (v Škofji Loki sledite smeri Žiri, na križišču v Trebiji pa zavijte v smeri Cerknega).

Avto lahko pustite na parkirišču v sredini Sovodnja in se peš odpravite po cesti v smeri Cerknega, vendar bi to odsvetoval, saj vas čaka 400 metrov hoje po precej prometni cesti -- dokaj neprijetno, če ste se na izlet odpravili z otroci. Bolje bo, da na Sovodnju nadaljujete vožnjo proti Cerknemu ter kmalu za koncem vasi zavijete desno na ozko cesto proti Ermanovcu (ob glavni cesti vas čaka velik lesen kažipot, tako da odcepa ne morete zgrešiti).

Ob asfaltni cesti, ki vodi proti Domu na Ermanovcu in Stari Oselici, je precej mest, kjer lahko brez skrbi pustite avto in nadaljujete s hojo proti Ermanovcu, ki kljub temu, da morate hoditi po asfaltu, ni neprijetna, saj vodi večinoma po senci ob prijetno žuborečem potočku.

{{<figure src="M_0-6047_IMG.JPG" caption="Pot po Matjaževi grapi">}}

Že kmalu boste opazili, da so tla okoli vas precej glinena in tako dobro zadržujejo vodo. Potok, ob katerem hodite, zato veselo teče tudi sredi največje suše. Tudi ljubitelji rastlin bodo ob tej poti opazili nekatere rože, ki jih v slovenskih hribih opazimo precej redko, na primer močvirski osat ali Zahlbrucknerjev repuš.

Po slabih 800 metrih boste prišli do naslednjega razcepa -- markirana pot vodi naravnost, če pa se želite do Doma na Ermanovcu pripeljati z avtom, zavijte levo v hrib (smer Stara Oselica). Še 600 metrov hoje po asfaltni cesti vas pripelje do začetka prave planinske poti, kjer se lahko odločite za vzpon po krajši, nekoliko bolj strmi in senčni Matjaževi grapi (45 minut) ali za bolj odprto in sončno pot skozi Podjelovo brdo (1 ura).

Vzpon skozi Matjaževo grapo
---------------------------

Kolovoz skozi Matjaževo grapo v začetku položno teče skozi senčen gozd tik ob potočku, ob poti lahko opazujemo tudi manjše slapove, otroci pa bodo poleg igranja ob potoku lahko tu in tam uživali tudi ob nabiranju gozdnih jagod, ki jih boste konec junija zelo enostavno našli na sončnih legah ob poti. Pot je občasno precej blatna, saj teče po glinenih tleh, prečka pa jo tudi precej manjših potočkov.

Po približno 15 minutah hoje pot zavije desno čez potok ter se začne počasi vzpenjati po pobočju Štora. Tisti z nekoliko slabšo kondicijo se lahko na tem mestu ustavite in si privoščite krajši počitek pred edinim malce bolj strmim delom poti (do Doma na Ermanovcu vas čaka še približno 230 metrov višinske razlike).

V začetku se pot v vijugah precej strmo vzpenja po gozdnatem pobočju Štora, proti vrhu pa postaja vzpon vedno bolj položen, tudi gozd se začne redčiti in že kmalu nas pot pripelje na makadamsko cesto preko travnikov pod kmetijo Žunar, od koder se odpre čudovit razgled na Cerkljansko hribovje ter vrhove okoli Idrije in Žirov.

{{<gallery>}}
{{<figure src="M_0-6051_IMG.JPG" caption="Slapovi ob poti">}}
{{<figure src="M_0-6058_IMG.JPG" caption="Po senčnem gozdu">}}
{{<figure src="M_0-6061_IMG.JPG" caption="Pod Žunarjem">}}
{{</gallery>}}

Gurmanom bi toplo priporočil krajši postanek pri kmetiji Žunar -- njihove izvrstne klobase so ena bolje varovanih skrivnosti teh krajev, saj jih dobite le v nekaj trgovinah v okoliških krajih.

Pri kmetiji Žunar boste nad travniki že opazili Planinsko kočo na Ermanovcu, do katere se lahko povzpnete kar preko travnika -- seveda le, če je trava pokošena, drugače se do nje raje odpravite po cesti.

Planinska koča na Ermanovcu
---------------------------

Koča na Ermanovcu leži tik ob asfaltni cesti iz Stare Oselice proti prevalu Kladje. Poleti je koča odprta vse dni v tednu razen torkov, pozimi pa le med vikendi. Še kulinarični nasvet -- poleg domačih jedi, ki jih navadno dobimo v planinskih kočah, boste tukaj lahko poskusili še odlično ocvirkovo potico.

Med počitkom pri koči lahko uživate v razgledu na hribe jugo-zahodno od vas -- hitro boste opazili Mrzli vrh nad Žirmi ter levo od njega greben Žirovskega vrha, naravnost pred vami vas preko doline Hobovščice pozdravlja Bevkov vrh, levo od njega pa se vrstijo vrhovi Cerkljanskega hribovja. Med Bevkovim vrhom in Mrzlim vrhom boste opazili tudi strma pobočja Jelenka nad Spodnjo Idrijo.

{{<figure src="Pogled_JZ.jpg" caption="Pogled od planinske koče proti jugo-zahodu" caption-position="bottom">}}  

Tisti, ki želite občudovati tudi pogled na Škofjeloško hribovje, se boste morali povzpeti vsaj na bližnji Štor (5 minut vzpona), od koder boste naravnost pred sabo opazili Blegoš, levo od njega vrhove proti Črnemu vrhu nad Cerknim, desno pa greben, ki se konča z Lubnikom nad Škofjo Loko. Še lepši razgled boste seveda imeli z vrha Ermanovca -- od doma nadaljujete s hojo po asfaltni cesti proti Stari Oselici, na razcepu asfaltnih cest pa vas markacije usmerijo na kolovoz, ki vas v nekaj minutah pripelje do vrha Ermanovca.

{{<gallery>}}
{{<figure src="M_0-6070_IMG.JPG" caption="Pogled na Blegoš s Štora">}}
{{<figure src="M_0-6069_IMG.JPG" caption="Proti vrhu Štora">}}
{{</gallery>}}

V dolino se boste verjetno vrnili po poti, po kateri ste se povzpeli, lahko pa si vrnitev malce popestrite -- če ste se do Planinske koče pod Ermanovcem povzpeli preko Matjaževe grape, se lahko na Sovodenj vrnete po razgledni poti preko Podjelovega brda, tisti, ki ste se na Ermanovec povzpeli iz Hotavelj, pa lahko naredite ovinek mimo kmetije Rovtar (po poti proti Trebiji) ali pa se spustite v dolino Kopačnice in se po asfaltni cesti vrnete v Hotavlje.
