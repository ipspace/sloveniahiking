---
date: 2005-05-01 00:00:00+00:00
delta: 900
description: Le nekaj kilometrov pred Jezerskim se zahodno od doline Kokre skriva
  redko obiskan Kozji vrh, ki ga Storžič uspešno skriva pred večino Slovencev.
duration: 4
height: 1628
lead: M_00020.jpg
map: 1
maplink: https://mapzs.projekti.si/poi/2125
name: KozjiVrh
nearby:
- /hikes/stegovnik
- /hikes/svjakob_preddvor
- /hikes/baba
peak: 46.364549,14.446209
region: karavanke
start: 46.380160,14.461829
title: Kozji vrh
---
{{<figure src="M_00020.jpg" caption="Pogled na Kozji vrh z Velikega vrha">}}

Le nekaj kilometrov pred Jezerskim se zahodno od doline Kokre skriva redko obiskan Kozji vrh, ki ga Storžič uspešno skriva pred večino Slovencev. S tega osamljenega vrha boste kljub temu imeli enkraten razgled na Kočne in Grintovec, na greben Košute, Storžič in okoliške vrhove, v lepem vremenu pa pogled seže vse do Triglava.

### Osnovni podatki

**Zahtevnost**
:   Odlično označena, občasno precej strma pot.

**Dostop**
:   Na Kozji vrh vodi markirana pot od zaselka Podlog iz doline Kokre.

**Dolžina**
:   Podlog--Kozji vrh: 2 uri\
    Vrnitev: 1 ura 30 minut\
    Skupaj: 4 ure

**Višina**
:   1628 m

**Višinska razlika**
:   900 m

**Čas obiska**
:   Pot teče po severnih pobočjih, zato bo prijetna tudi sredi poletja. Na izlet se odpravite le v kopnih razmerah; vzpon na zasnežen ali poledenel Kozji vrh je primeren le za izkušene gornike.

**Priporočam**
:   planinsko obutev in pohodne palice.

**Zemljevid**
:   Karavanke, osrednji del, planinska karta 1 : 50.000, PZS\
    Storžič in Košuta, planinska karta 1 : 25.000, PZS

**Vodniki**
:   Kamniško-Savinjske Alpe, Andrej Stritar, Sidarta 2003\
    Kamniško-Savinjske Alpe, planinski vodnik (več avtorjev), PZS 2004

{{<hike-details-extra>}}

Vzpon od Kanonirja
------------------

Do Jezerskega boste najlaže prišli tako, da boste gorenjsko avtocesto zapustili na izvozu Kranj vzhod, nato pa ves čas sledili smeri Jezersko.

Markirana pot na Kozji vrh se začne pri gostilni Kanonir v zaselku Podlog le nekaj kilometrov pred Zgornjim Jezerskim. Ker je parkirišče pred gostilno rezervirano le za njihove goste, vam ne ostane drugega, kot da za gostilno zavijete levo na ozko asfaltirano cesto (takoj na začetku vas bo pričakalo opozorilo, da se vozite po gozdni cesti), speljano po dolini Reke. Na vseh razcepih se držite levega kraka, dokler ne prečkate Reke, nato pa pustite avto na majhnem parkirišču na mestu, kjer se ostro v levo navzgor odcepi gozdna cesta proti planini Robce (tam vas čaka tudi prvi kažipot na Kozji vrh).

Gozdna cesta se zlagoma vzpenja po pobočju Macesnovca (1042 m) in vas v slabe pol ure pripelje do Robc, lepo vzdrževane planine, s katere se odpre prvi razgled na sosednji Veliki vrh in Kočne. Domačini pripovedujejo, da je na Robcah stala kmetija, kjer so vedno, ko se je k njim primožila nevesta, posadili lipo. Kmetije že dolgo ni več (na njenem mestu boste opazili manjšo hišico), lipe pa še vedno spominjajo nanjo.

{{<figure src="M_1_2198.JPG" caption="Robce">}}

Na razcepu na začetku planine zavijete desno, takoj nato pa vas kažipot usmeri rahlo v levo na ožji hitro se dvigajoč kolovoz, ki vas popelje po smrekovem gozdu (podrobno si oglejte tudi tla, ki so precej drugačna od apnenčastih, kakršnih smo navajeni v slovenskih gorah) do grebena, kjer se razcepi. Sledite levemu kolovozu (desni vas kmalu pripelje na bližnji 1041 metrov visok vrh) nazaj na pobočja Kozjega vrha. Med potjo boste verjetno opazili ponovno hitro spremembo tal, ki spet postanejo apnenčasta, zato smreke kar naenkrat zamenjajo bukve, pojavijo pa se tudi prvi telohi.

{{<figure src="M_1_2174.JPG" caption="Bukovnik">}}

Kolovoz, po katerem hodite, postaja vedno ožji, dokler ne ostane od njega le ozka stezica, ki se najprej hitro vzpne, nato pa položno preči pobočje, razbrazdano s hudourniki (prečenja hudournikov utegnejo biti pozimi prav neprijetna) in vas zlagoma vodi proti Turnom (1432 m) na zahodnem pobočju Kozjega vrha. Tu in tam se gozd razredči in vam ponuja pogled na greben sosednjega Stegovnika ter na travnata pobočja Velikega in Malega Javornika.

{{<figure src="M_2_2201.JPG" caption="Veliki vrh in Kočna">}}

Kozji vrh
---------

Približno 500 metrov pred sedlom se v bližini Turnov nad vami pojavi prepadna severna stena Kozjega vrha; steza vas popelje pod njo tik do Turnov, zanimivih skalnih stebrov zahodno od vas, nato pa zavije levo in se začne hitro vzpenjati po gozdu. Markacije vas še nekaj časa vodijo skozi precej gost gozd, nato pa vas pripeljejo do prepadnega severozahodnega grebena, od koder se odpre odličen pogled na vzhodni del grebena Košute.

{{<figure src="M_1_2181.JPG" caption="Zadnji metri vzpona">}}

Pot proti vrhu je speljana tik ob skalnem robu, zato je pozimi precej neprijetna in nevarna. Takrat se raje umaknite malce v desno: kakšnih 50 višinskih metrov pod vrhom, nekaj metrov pod velikansko markacijo s kratico KV, se v desno odcepi položna stezica, ki ji sledite kakšnih 50 metrov, nato pa zavijete naravnost navzgor nazaj do grebena (pozimi bo verjetno pregažena ta različica), kjer vas markacije pripeljejo do možica, ki označuje vrh, s katerega se odpre čudovit razgled na okoliške dvatisočake: severno od vas leži greben Košute, zahodno od njega se v ozadju dvigujejo vrhovi Julijskih Alp s Triglavom, nekoliko bliže so Stegovnik in Javornika, proti vzhodu boste opazili Veliki vrh in Kočno, Kalški greben, Zvoh in Krvavec, jugozahodno od vas pa kraljuje Storžič.

{{<figure src="M_1_2195.JPG" caption="Julijske Alpe">}}
{{<figure src="Razgled_Storzic.jpg" caption="Pogled na Storžič" caption-position="bottom">}}
{{<figure src="Razgled_Grintovci.jpg" caption="Greben Grintovcev" caption-position="bottom">}}

Po krajšem počitku se vrnete v dolino po poti, po kateri ste se povzpeli.

 
