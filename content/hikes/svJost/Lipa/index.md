---
date: '2006-01-15T00:00:00'
delta: 210
description: Vzpon do svetega Jošta s prevala Lipa je prijeten družinski izlet.
duration: 1
height: 935
image:
- M_6_2617.JPG
- M_6_2609.JPG
- M_6_2606.JPG
- mapgps.jpg
- path_1.gif
lead: M_6_2609.JPG
multilead: M_6_2609.JPG
map: 1
multipath: true
name: svJost/Lipa
title: Sveti Jošt s prevala Lipa
---
Na sončnih obronkih Šentjoškega vrha stoji visoko nad Lipo, prevalom med Vranskim in Nazarjami, [cerkev svetega Jošta](../). Mimo nje vodi evropska pešpot (E6), nanjo pa so speljane tudi markirane poti z Vranskega, s Čreta in s prevala Lipa. Zadnja je še najprimernejša za kratek družinski izlet, s prevala do cilja je namreč le dobre pol ure hoje.

### Osnovni podatki

**Zahtevnost**
:   Odlično označena, le tu in tam nekoliko bolj strma pot.

**Dostop**
:   Do svetega Jošta vodi markirana pot s prevala Lipa.

**Dolžina**
:   Lipa--sv. Jošt: 30 minut\
    Vrnitev: 20 minut\
    Skupaj: 1 ura

**Višina**
:   935 m

**Višinska razlika**
:   210 m

**Čas obiska**
:   Na pot se lahko odpravite v vseh letnih časih; po dežju bo verjetno precej blatna.

**Priporočam**
:   Za ta izlet ne potrebujete planinske opreme, čeprav pohodne palice ne bodo odveč.

**Karta**
:   Posavsko hribovje, zahodni del; planinska karta 1 : 50.000

Kratek opis poti
----------------

K svetemu Joštu se boste odpravili po starem kolovozu, ki se vzpenja do cerkve s prevala Lipa. Avtocesto Ljubljana--Maribor zapustite na izvozu Vransko, zavijete levo proti Vranskemu, nato pa na tretjem odcepu za Vransko ostro desno. Pred središčem Vranskega vas kažipoti usmerijo levo proti Prapročam, na naslednjem razcepu pa že na preval Lipa. Od tam se po ozki položno se dvigajoči asfaltni cesti vzpnete med travniki do prevala, kjer parkirate pod velikansko lipo (ki je prevalu dala tudi ime).

Markirana pot se začne na manjši poseki desno od ceste. V začetku precej zaraščen kolovoz se hitro razširi. Za prvim nekoliko bolj strmim klancem postane pot bolj položna, markacije pa vas zanesljivo vodijo proti vzhodu. 

{{<figure src="M_6_2609.JPG">}}

Po približno dvajsetih minutah hoje se kolovoz združi s tistim, ki pelje proti planini Krašica (med vračanjem bodite tu malce bolj pozorni), tik pred ciljem pa se znajdete na položni gozdni cesti, ki vas pripelje do razglednih travnikov okoli cerkve. Tam vas čaka lep razgled na Celjsko kotlino, Posavsko hribovje, Menino planino in okoliške hribe, še lepši pa je razgled izpred nekoliko više ležeče cerkvice [svetega Gervazija in Protazija](http://www.newadvent.org/cathen/06537a.htm).

{{<figure src="M_6_2606.JPG">}}
