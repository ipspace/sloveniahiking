---
date: 2020-11-17 00:00:00+00:00
delta: 410
description: Naslednjič, ko bo Slovenija spet ovita v oblake in meglo, na Primorskem
  pa bo sijalo sonce, se povzpnite na Kuk, razgleden hrib nad Hrastovljami, od koder
  boste imeli lep razgled na Istro in Slavnik.
difflevel: 2
duration: 3
gpx:
  center:
    lat: 45.497898447378205
    lon: 13.913042660114254
  file: kuk.gpx
  modified: 1731349494
  zoom: 13
height: 507
lead: M_20241111_125805.jpg
maplink: https://mapzs.pzs.si/poi/1575
name: Kuk
nearby:
- /hikes/hrastovljezazid
- /hikes/lacnakukkvirik
- /hikes/jamprsnik
- /hikes/lacna
- /hikes/velibadin
peak: 45.485013,13.917515
region: istria
start: 45.509506,13.900638
title: Kuk nad Hrastovljami
---
Veliki Gradež in Kuk sta sosednja vrhova v hribovju, ki z južne strani zapira dolino Rižane. Vrhova sta travnata, s prelepim razgledom na Slavnik in slovensko Istro (morja zaradi njune nizke nadmorske višine ne boste videli).

{{<figure src="M_20241111_125805.jpg" caption="Vrh Kuka">}}

## Osnovni podatki

Zahtevnost
:   Položna pot, v zgornjem delu odlično označena.

Dostop
:   Na Veliki Gradež in Kuk se bomo odpravili iz Hrastovelj.

Dolžina
:   Dol -- Kuk: 1 h\
    Vrnitev: 45 min\
    Skupaj: 2 uri

Višina
:   Veliki Gradež: 507 m\
    Kuk: 498 m

Višinska razlika
:   Dol -- Veliki Gradež: 320 m

Čas obiska
:   V poletni vročini se na ta izlet ne bi odpravljal, najlepše pa bo verjetno spomladi, ko boste lahko na travnikih občudovali bogastvo rož.

Priporočam
:   Če ne boste hodili po travnikih, se lahko na ta izlet odpravite tudi s športnimi copati, v nasprotnem primeru zaradi skal skritih med visoko travo priporočam planinske čevlje.

Karta
:   Slovenska Istra, Čičarija, Brkini in Kras 1:50.000, PZS

Na Internetu boste o Hrastovljah našli še precej podatkov, nekatere povezave so zbrane spodaj:

-   [Virtualna predstavitev Hrastovelj](http://www.burger.si/Hrastovlje/Hrastovlje.htm)
-   [Nekaj zgodovine in ostali podatki o Hrastovljah](https://visitkoper.si/hrastovlje-2/)

Začetek poti
------------

Izlet začnete v Hrastovljah, znanih predvsem po freskah v cerkvi sv. Trojice ali v Dolu pri Hrastovljah, majhni prijazni vasici, povsem obdani z železnico, ki se v vijugi okoli Dola spušča iz Kraškega roba v dolino. Parkirajte pred cerkvijo ali na večjem parkirišču za gostilno Švab.

Do Dola se sprehodite po asfaltni cesti, lahko pa sledite markirani poti proti kraškemu robu do cerkve sv. Štefana, kjer zavijete desno in ob železnici po makadamski poti pridete v Dol.

Ne glede na to, kako ste v Dol prišli, pri spomeniku v Dolu zavijete desno (vzporedno z železnico). Po nekaj metrih bo asfaltne ceste konec in znašli se boste na makadamski cesti, ki vas bo pripeljala vse do Gradeža.

{{<figure src="M_20241111_135302.jpg" caption="Hrastovlje">}}

Vzpon do Gradeža
----------------

{{% note %}}**Namig:** makadamska cesta, po kateri boste hodili, je bila še pred dvesto leti najkrajša povezava med Trstom in Reko.{{% /note %}}

Makadamska cesta najprej prečka železnico, nato pa se položno vzpenja ob kraškem robu. Pozorni opazovalci bodo hitro opazili, da pot poteka v celoti po flišnem terenu, medtem ko se le nekaj metrov nad vami na vaši levi začenjajo apnenčaste skale kraškega roba.

{{<figure src="M_20241111_113639.jpg">}}

Kljub temu, da je pot na zemljevidih označena kot markirana pot, ne boste v prvi polovici poti opazili niti ene markacije, zgubili pa se tudi ne boste, dokler boste hodili po najširši poti, ki vodi zložno navkreber.

Ko boste počasi »nabirali višino«, se bodo za vami odpirali prvi razgledi -- na Kraški rob, dolino Rižane, oddaljeni Tinjan in bližnjo [Lačno](../lacna/), po približno 40 minutah hoje pa boste prišli na križišče, kjer se naši poti priključi pot s [Slavnika](../slavnik/) -- od tega mesta naprej so tudi markacije zelo pogoste. Še zadnji vzpon po makadamski poti vas pripelje do začetka travnikov tik pod vrhom Gradeža.

{{<figure src="M_20241111_124325.jpg" caption="Veliki Gradež">}}

Po travnatih vrhovih do Kuka
----------------------------

Pot vodi le nekaj metrov od vrha Gradeža, ki ga morda sploh ne boste opazili (jaz sem ga opazil šele, ko sem prišel do Kuka in se ob pogledu na karto začel spraševati kje je Gradež), saj je označen le z gomilo kamenja na samem vrhu, nato pa se nadaljuje po položnih travnikih do Kuka. S teh travnikov se odpirajo razgledi na [Slavniško pogorje](../slavnik/), okoliške hribe, kakor tudi na notranjost Istre proti jugu.

Kmalu se znajdete še na enem križišču, kjer lahko zavijete levo proti Mlinom (kraj točno na meji s Hrvaško ob mejnem prehodu Sočerga), mi pa bomo zavili desno proti Kuku (smer [Lačna](../lacna/)) in v nekaj minutah prišli do označenega vrha Kuka. V mirnem vremenu bo ta točka idealna za počitek, če pa boste soočeni s pravo burjo, boste zelo verjetno pohiteli naprej, da vas ne bo odneslo ali zmrazilo.

{{<figure src="M_20241111_124843.jpg" caption="Po travnikih od Velikega Gradeža proti Kuku">}}

{{<figure src="M_20241111_124353.jpg" caption="Kraški rob, v ozadju Slavnik in Grmada">}} 

V Hrastovlje se lahko vrnete po poti po kateri ste se prišli, ali pa se spustite proti Lačni in pred prvim sedlom zavijete desno na neoznačen kolovoz. Ta se hitro spremeni v makadamsko cesto ki vas pripelje do pokopališča nad Hrastovljami, od koder se po asfaltu vrnete v Hrastovlje.

{{<figure src="M_20241111_131414.jpg">}}

Če ste se odločili za daljšo krožno pot, nadaljujete s sprehodom po markirani poti proti [Lačni](../lacna/). S Kuka se boste spustili dobrih 100 metrov nižje proti Krogu, nato pa se povzpeli po grebenu nazaj na Lačno, od koder vodi strma pot v dolino proti Hrastovljam.
