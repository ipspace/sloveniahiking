---
date: 2006-07-09 00:00:00+00:00
delta: 250
description: Dolski maj je najbolj zahodna razgledna vzpetina na robu Gore, planote
  med Predmejo in Colom severno od Vipavske doline.
difflevel: 1
duration: 2
height: 912
image:
- M_003074.JPG
- M_003094.JPG
- M_003054.JPG
- M_003059.JPG
- M_003082.JPG
- M_003083.JPG
- mapgps.jpg
- path_1.gif
lead: M_003074.JPG
map: 1
maplink: https://mapzs.pzs.si/poi/36608
name: DolskiMaj
nearby:
- /hikes/orlovca
- /hikes/otliskookno
- /hikes/caven
- /hikes/malagora
- /hikes/starababa
peak: 45.933692,13.893652
region: vipava
start: 45.943531,13.876619
title: Dolski maj
x: 414
y: 88
---
{{<figure src="M_003074.JPG" caption="Pogled na Dolski maj z Orlóvce">}}

Med Predmejo in Colom je tik ob robu Gore speljana zelo razgibana razgledna markirana pot (Pot po Robu). Za vso boste porabili dobre štiri ure, če ste v časovni stiski ali na popoldanskem družinskem izletu, pa si izberite za cilj Dolski maj, prvo razgledno vzpetino na zahodnem delu te poti.

## Osnovni podatki

**Zahtevnost**
:   Markirana, občasno precej strma pot.

**Dostop**
:   Do Dolskega maja se boste sprehodili s Predmeje, najbolj zahodne vasi na Gori.

**Dolžina**
:   Predmeja--Dolski maj: 45 minut\
    Vrnitev: 30 minut\
    Skupaj: 2 uri

**Višina**
:   912 m

**Višinska razlika**
:   250 m

**Čas obiska**
:   Na pot se lahko odpravite v vseh letnih časih.

**Priporočam**
:   Dobra obutev in planinske palice ne bodo odveč, niso pa nujno potrebne. Poleti so deli poti neprijetno zaraščeni.

**Zemljevid**
:   Goriška, izletniška karta 1 : 50.000

Kratek opis poti
----------------

*Pot po Robu* zapusti asfaltno cesto Vrh Jóne. Odcepa ne morete zgrešiti, saj nanj opozarja velik rdeč kažipot, še dosti bolj opazen pa je lepo urejen park s spomenikom, klopmi in precej velikim parkiriščem. Če se boste do Predmeje povzpeli iz Vipavske doline, vrh klanca na začetku vasi zavijte desno; do parkirišča je le še dobrih 500 metrov. Tisti, ki se boste pripeljali na Predmejo čez Goro s Cola, pa boste parkirišče hitro zagledali na levi strani ceste.

Prvo markacijo boste opazili za spomenikom in že v prvih metrih spoznali, kaj vas čaka na poti: pred vami je hiter spust, ki je sredi poletja neprijetno zaraščen z dober meter visokimi kobulnicami, sledita pa mu zložen sprehod po travniku in vzpon skozi prijetno hladen borov gozdiček.

Razgibana pot vas vodi večinoma tik ob robu Gore, zato boste verjetno marsikdaj postali in uživali v pogledu na Dolino (Vipavsko dolino) pod seboj in Čaven na zahodu, razveselile pa vas bodo tudi rože ob poti (visokih cvetočih šipkovih grmov zagotovo ne boste spregledali).

{{<gallery>}}
{{<figure src="M_003094.JPG" caption="Kip vrh Jóne">}}
{{<figure src="M_003054.JPG" caption="Začetek poti">}}
{{<figure src="M_003059.JPG" caption="Travniki ob poti">}}
{{</gallery>}}

Čeprav je nekatere markacije že dodobra oglodal zob časa, je pot večinoma dobro označena; malce več pozornosti je potrebne le na travniku, kjer komaj vidna stezica, po kateri hodimo, prečka precej širšo in bolj uhojeno pot. Uberite jo kar naravnost; steza vas popelje skozi leso in po gozdu do skalnega roglja z lepim razgledom na sosednji Čaven.

Vzponu sledi hiter spust tik ob prepadnem robu (pazite na otroke!), nato pa se čez položne travnike sprehodite do Orlóvce, kjer vas kažipot opozori tudi na Čukovo jamo v pečinah pod robom. Jame nisem našel, ker je bila pot do nje preveč zaraščena, klopi ob poti pa so me mimogrede zvabile. da sem si privoščil krajši počitek s pogledom na Dolino.

{{<gallery>}}
{{<figure src="M_003082.JPG" caption="Pečine pod Orlóvco">}} {{<figure src="M_003083.JPG" caption="Rob Gore, v ozadju Sinji vrh">}}
{{</gallery>}}

Z Orlóvce boste onkraj travnikov pred seboj že opazili Dolski maj, od njega pa vas loči še krajši, a precej strm vzpon, speljan po travniku ob robu gozda tik nad prepadnim robom. Čudovit razgled, ki vas čaka na vrhu, bo zagotovo pregnal vse sledi utrujenosti: pred vami leži celotna Gora, onkraj nje Nanos na vzhodu in Čaven na zahodu, pod vami se razteza Vipavska dolina, v daljavi pa boste v lepem vremenu opazili Vremščico, Slavnik in Trstelj.

Če čas ni vaš gospodar, se odpravite naprej po poti vsaj do Otliškega okna, če niste vezani na avto na Predmeji, bo najlepše potegniti do Cola, drugim pa ostane vrnitev po poti, po kateri ste prišli.
