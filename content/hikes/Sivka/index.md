---
date: 2005-04-23 00:00:00+00:00
delta: 530
description: Sivka je zaobljen travnat vrh v Polhograjskem hribovju z lepim razgledom
  na Škofjeloško hribovje in slovenske Alpe.
difflevel: 3
duration: 4.5
height: 934
lead: M_2_2285.JPG
map: 1
maplink: https://mapzs.pzs.si/poi/6517
name: Sivka
nearby:
- /hikes/bukovvrh
- /hikes/javorc
- /hikes/kozljek
- /hikes/polhograjskagora
- /hikes/vs3k
peak: 46.072944,14.209167
region: notranjska
start: 46.069156,14.272721
title: Sivka iz Zaloga
---
{{<figure src="M_2_2285.JPG">}}

Sivka je zaobljen travnat vrh v Polhograjskem hribovju z lepim razgledom na Škofjeloško hribovje in slovenske Alpe. Nanjo so speljane markirane poti z bližnje Planine nad Horjulom in s Pasje ravni, bolj zahtevni izletniki pa se lahko na vrh podajo po nekoliko daljših poteh iz Butajnove nad Šentjoštom ali pa iz Zaloga v dolini Božne.

### Osnovni podatki

**Zahtevnost**
:   Razgibana pot z občasnimi nekoliko bolj strmimi vzponi. Prvi del poti (do kmetije Kreselj) si zasluži oceno »v davnini markirano«, od tam naprej pa so markacije zgledne.

**Dostop**
:   Na Sivko vas popelje markirana pot od gasilskega doma v Zalogu v dolini Velike Božne za Polhovim Gradcem.

**Dolžina**
:   Zalog--Sivka: 2 uri 30 minut\
    Vrnitev: 1 ura 30 minut do 2 uri\
    Skupaj: 4 do 5 ur

**Višina**
:   934 m

**Višinska razlika**
:   530 m

**Čas obiska**
:   Na pot se lahko odpravite v vseh letnih časih.

**Priporočam**
:   Za ta izlet ne potrebujete planinske opreme; nekateri deli poti bodo po dežju blatni.

**Karta**
:   Škofjeloško in Cerkljansko hribovje, izletniška karta 1 : 50.000

Iz Zaloga proti Sivki
---------------------

Markirana pot na Sivko se začne pri gasilskem domu v Zalogu. Do tja vas pripelje asfaltna cesta, ki vodi skozi Polhov Gradec proti Črnemu Vrhu. V Polhovem Gradcu sledite kažipotom za Črni Vrh, nato pa asfaltni cesti ob potoku (Božni), ki vas pripelje do Zaloga. Takoj za mostom za gasilskim domom boste našli manjše parkirišče, kjer lahko brez skrbi parkirate (nikar si ne privoščite parkiranja pred gasilskim domom!).

Do Zaloga vozi tudi primestni avtobus; vozni red boste našli na spletnih straneh Avtobusne postaje Ljubljana (ime postaje je Smolnik Zalog).

Prva markacija vas čaka na gasilskem domu in vas usmeri levo na stopnice ob domu. Po treh krogih okoli doma boste verjetno spoznali, da je treba ta namig jemati malce bolj »kreativno«, in res se po krajšem vzponu čez podrto pobočje levo od doma znajdete na začetku stare, precej zapuščene steze. Odpravite se po njej. Ko vas pripelje na greben, sledite grapi v desno, ta pa se izteče na staro pot, ki vas popelje do gozdne ceste (seveda bi lahko do nje prišli tudi iz doline, vendar ne bi bilo tako zanimivo, kajne?).

{{<figure src="M_2_2278.JPG" caption="Prvi razgledi">}}

Na gozdni cesti zavijete levo, nato pa jo na desnem ovinku zapustite (tu boste najbolj ostrooki opazili komaj vidne ostanke obledele puščice) in se odpravite po desnem (dvigajočem se) kolovozu. Ta vas po krajšem vzponu skozi gozd pripelje do razcepa kolovozov na začetku strmih razglednih travnikov, s katerih je lep pogled na sosednjo polhograjsko Goro. Izberite srednji (naravnost se dvigajoči) kolovoz, ki vas povede nekaj metrov više do drevesa z markacijo, kjer **kolovoz zapustite in zavijete levo na ožjo pot, ki se zlagoma spušča mimo betonskega korita. Razcep ni označen!**

{{<figure src="M_2_2281.JPG">}}

Pot se najprej položno spušča čez strma travnata pobočja, nato pa zavije v gozd, kjer se začne po sončnih bregeh precej hitro dvigovati in vas pripelje do travnikov pred kmetijo Kreselj (tako zemljevid, domačini bi znali reči Na Kreslev). Do nje vas popelje dobro zvožen položen kolovoz, pri njej pa vas markacija usmeri rahlo v desno na naslednji kolovoz, ki vodi skozi manjši gozdiček in čez travnik do kapelice pri Pečniku.

Pri kapelici se pot iz Zaloga združi z markirano potjo s Setnika (ki je del polhograjske planinske poti). Markacije zato kar naenkrat postanejo dosti bolj pogoste ter vas povedejo po kolovozu v gozd, tam pa v desno, na komaj vidno, a odlično markirano stezico, ki se vije po bukovem in smrekovem gozdu do makadama, ki iz doline vodi do kmetije Rus.

Od Rusa do Sivke
----------------

Pri Rusu v kozolcu (dobesedno) zavijete ostro levo na kolovoz, ki se zlagoma dviga čez travnike (s teh imate krasen razgled na sosednji Črni Vrh z mogočno cerkvijo sv. Lenarta, v ozadju pa boste hitro opazili Polhograjsko Grmado in Tošč), nato pa se prevali čez greben in v zložnem spustu pripelje do kmetije Buh, kjer vas čaka širok makadam.

{{<figure src="M_2_2283.JPG" caption="Nad Rusom">}}

{{<note>}}Do Rusa se lahko pripeljete tudi z avtom. Za gasilskim domom v Zalogu sledite levi cesti, ki vodi ob Veliki Božni v Potrebuježev graben, in po slabih treh kilometrih zavijete levo na makadam. Na prvem razcepu zavijete desno, nato pa se po daljšem vzponu mimo Mrzlikarja pripeljete do Rusa.{{</note>}}

Ta po grebenu, s katerega lahko že občudujete Blegoš, ki se dviga za bližnjimi vrhovi, vodi do kmetije Alič, tam pa je naslednji zanimiv odcep (ta je odlično označen) -- najprej na razcepu cest zavijete v desno, nato pa po nekaj metrih poiščete začetek steze le malo nad cesto (tudi to stezo je očitno uničila širitev makadamov).

{{<figure src="M_2_2285.JPG" caption="Pogled na Sivko">}} 

Steza vodi po prijetnem sončnem mešanem gozdu do travnikov pred zgledno urejeno kmetijo Vrbanček, kjer prečkate cesto in nadaljujete vzpon po stezi mimo kapelice naravnost proti vrhu. 

{{<figure src="M_2_2286.JPG" caption="Vrbanček">}}

Ko boste čez nekaj minut prišli do vršnih travnikov (vzhodni del Sivke, po katerem se vzpenjate, je zaraščen), boste zaslutili, kakšen razgled vas čaka na vrhu. Po nekaj minutah vzpona se bo odprl pogled na ves greben Škofjeloškega hribovja, od Črnega vrha nad Cerknim čez Blegoš do Lubnika, v ozadju pa boste hitro opazili Kojco, Porezen in Ratitovec, za katerimi se dvigajo vrhovi Julijskih Alp. Nekoliko bolj v desno, za grebeni Polhograjskega hribovja, so v lepem vremenu vidne tudi Karavanke in Kamniško-Savinjske Alpe.

{{<figure src="Razgled.jpg" caption="Razgled s Sivke" caption-position="bottom">}}

Če ste se na izlet odpravili z avtom, se v Zalog vrnite po poti, po kateri ste se povzpeli, drugače pa se lahko odpravite naprej proti Pasji ravni in se z nje čez Bukov vrh spustite v Poljansko dolino.
