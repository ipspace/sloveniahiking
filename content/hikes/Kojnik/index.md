---
date: 2003-02-02 00:00:00+00:00
delta: 290
description: Kojnik je položen vrh v grebenu nad Kraškim robom južno od Slavnika.
  Podobno kot s Slavnika boste imeli tudi s Kojnika lep razgled na slovensko morje
  in Istro.
difflevel: 2
duration: 4
height: 802
lead: M_0-4054_IMG.JPG
maplink: https://mapzs.pzs.si/poi/322
name: Kojnik
nearby:
- /biking/podgorjekavcic
- /hikes/hrastovljezazid
- /biking/podgorjeslavnik
- /hikes/podgorje
- /hikes/golic
peak: 45.506877,13.951764
region: istria
start: 45.531420,13.947151
startpoint: Podgorje
title: Na Kojnik iz Podgorja
---
{{<figure src="M_0-4054_IMG.JPG">}}
Kojnik je položen vrh v grebenu nad Kraškim robom južno od Slavnika. Podobno kot s Slavnika boste imeli tudi s Kojnika lep razgled na slovensko morje in Istro, razgled proti severu (Nanos, [Vremščica](../vremscica/)) pa vam bo zakrival [Slavnik](../slavnik/). Če hočete uživati v razgledu, bo torej Slavnik bolj primeren cilj, če pa iščete lažji vzpon, združen s prijetnim sprehodom po skalah tik nad Kraškim robom, pa se raje povzpnite na Kojnik.

Osnovni podatki
===============

Zahtevnost
:   Dobro označena, položna pot.

Dostop
:   Na Kojnik se bomo odpravili iz Podgorja, le 8 kilometrov oddaljenega od magistralne ceste Ljubljana -- Koper.

Dolžina
:   Podgorje -- Kojnik: 1 h 15 min\
    povratek v Podgorje: 1h\
    povratek preko Kraškega roba z obiskom Jampršnika: 2 h\
    Skupaj: 2,5 do 4 ure

Višina
:   Kojnik: 802 m

Višinska razlika
:   Podgorje -- Kojnik: 290 m.

Čas obiska
:   Kojnik lahko obiščete v vsakem letnem času -- ker teče pot večino časa po redkem gozdu ali travnikih, bi obisk v poletni vročini odsvetoval, prav tako bi odsvetoval obisk v vetrovnih dneh -- burja na vrhu je prav neprijetna.

Priporočam
:   Kot vedno, dobra obutev ne bo škodila, vendar okoli Kojnika planinska oprema ni potrebna.

Karta
:   Slovenska Istra, Čičarija, Brkini in Kras 1:50.000, PZS 1997\
    Odličen zemljevid vas čaka tudi na začetku poti

Na Internetu si oglejte še opis [Podgorja](http://www.koper.si/povezave/podezelje/podgorje/podgorje/podgorje.html).

Dostop v Podgorje
-----------------

Na Kojnik se bomo odpravili iz Podgorja, kraške vasice le nekaj kilometrov oddaljene od glavne ceste Ljubljana - Koper.

V Podgorje najlaže pridete tako, da primorsko avtocesto zapustite na odcepu Kastelec (takoj za predorom, če prihajate iz smeri Ljubljane) in nato sledite znakom za Podgorje.

{{<figure src="M_0-4026_IMG.JPG" caption="Pogled na Podgorje s Kojnika, v ozadju Slavnik">}} 

Tik pred začetkom vasi boste prečkali železnico (ob železniški postaji), kmalu nato pa vas bo kažipot za parkirišče usmeril desno na lepo urejeno turistično parkirišče, kjer vas čaka tudi zemljevid okolice z označenimi potmi na Slavnik in [Kojnik](../kojnik).

{{<figure src="M_0-4055_IMG.JPG" caption="Zemljevid poti na Kojnik">}}

Vzpon na Kojnik
---------------

Vrnete se na glavno cesto, kažipot vas pri kapelici usmeri desno na makadamsko cesto (Kojnik je ves čas naravnost pred vami, tako da ga nikakor ne morete zgrešiti), nato pa sledite markacijam. Po približno 20 minutah hoje vas markacije usmerijo na nekoliko ožjo gozdno pot, ki se začne počasi vzpenjati proti Kojniku, po dobre pol ure vzpona pa vas že čaka prvi razgled (tokrat še med drevesi) na Podgorski kras ter morje v ozadju.

{{<figure src="razgled_morje_1.jpg" caption="Prvi razgled proti zahodu" caption-position="bottom">}}

Pot nadaljujete skozi precej zaraščen borov gozd in po krajšem vzponu pridete do pogorišča na vrhu Kojnika, od koder je do samega vrha le nekaj minut.

Vrh Kojnika je odličen primer posledic ognja v naravi -- vsem tistim, ki na izletih kadijo ali kurijo ogenj, bi priporočal natančen ogled tega kraja.

Vrh Kojnika
-----------

Vrh Kojnika je bil včasih precej zaraščen (še danes ostanki dreves spominjajo na to), požar pred nekaj leti pa ga je precej »očistil«, tako da lahko tudi s samega vrha opazujete razgled na Slavnik (med mojim izletom sem ga ujel s kapo okoli vrha), Kraški rob in slovensko primorje, le nekaj metrov proti jugu (smer Rižana) pa se odpre pogled na hribe okoli Bržanije (Gladež, Kuk, Lačna, Kubed).

{{<gallery>}}
{{<figure src="M_0-4024_IMG.JPG" caption="Slavnik pokrit s “kapo”">}}
{{<figure src="M_0-4031_IMG.JPG" caption="Vrh Kojnika">}}
{{</gallery>}}

Svoj izlet na Kojnik lahko zaključite s povratkom v Podgorje po isti poti, po kateri ste se vzpeli, lahko pa se odločite za nadaljevanje poti:

-   Odpravite se lahko do Goliča (naslednji vrh v istem grebenu) -- smer Žbevnica.
-   Če imate le malce smisla za orientacijo in iskanje markacij, si lahko povratek v Podgorje popestrite s krožno potjo ob Kraškem robu -- smer Rižana.

{{<figure src="razgled_brzanija.jpg" caption="Pogled na Podgorski kras in Bržanijo" caption-position="bottom">}}
{{<figure src="razgled_jug.jpg" caption="Pogled proti jugu, v ospredju ostanki požara" caption-position="bottom">}}  

Do Kraškega roba
----------------

Če se odločite za krožno pot ob Kraškem robu, se z vrha Kojnika odpravite po markirani poti v smeri Rižana. Pot se najprej vije skozi ostanke požara, nato pa po kraških travnikih v smeri Kuka, na vaši desni pa se že kažejo prve stene Jampršnika. Po približno 15 minutah pot zavije v gozd in se pri lovski koči LD Podgorje spoji z makadamsko cesto.

Na tem mestu boste začudeno opazili, da markacij kar naenkrat ni več -- na drevesih se občasno pojavljajo rdeče packe nepravilnih oblik, nekatera drevesa pa nosijo zanimive »markacije« sive barve, rezultat žalostne zgodovine sporov med Podpejani (prebivalci kraške vasice Podpeč tik pod Kraškim robom) in preveč vsiljivimi in hrupnimi turisti. Da je situacija še nekoliko bolj zanimiva, je planinska pot od lovske koče do Jampršnika (predvsem njena lega glede na Kraški rob in makadamske ceste) napačno vrisana na zemljevidu na začetku poti, pa tudi zemljevid PZS ni popolnoma natančen (napačno je vrisan odcep poti proti Podgorju).

Tik za lovsko kočo pot zavije desno v zaraščen gozd, skozi gozd sledite rdečim in sivim packam in kmalu pridete na makadamsko cesto, po kateri hodite nekaj metrov, nato pa vas packe spet usmerijo levo v gozd proti Kraškemu robu, do katerega je le nekaj sto metrov. Pot se v nadaljevanju vije tik ob skalnem robu, pred vami lahko že vidite Jampršnik, ob poti pa tudi kakšno zelo zanimivo kraško brezno (to na fotografiji je bilo le dober meter od poti in manj kot pet metrov od skalne stene).

{{<gallery>}}
{{<figure src="M_0-4037_IMG.JPG" caption="Pogled proti Kuku">}} 
{{<figure src="M_0-4042_IMG.JPG" caption="Brezno ob poti">}} {{<figure src="M_0-4040_IMG.JPG" caption="Jampršnik">}}
{{<figure src="M_0-4044_IMG.JPG" caption="“Zgovorni” kažipoti">}}
{{</gallery>}}

Še nekaj minut hoje in spet ste na križišču - opremljenem s sivimi kažipoti. Da ne boste izgubljali časa -- pot navzdol vodi proti Zazidu in nato naprej preko Kuka do Lačne ali Mlinov, pot naravnost pa proti Jampršniku (na zemljevidu PZS se v isti točki odcepi še pot nazaj v Podgorje, kar je napaka).

Jampršnik
---------

Ko ste uspešno rešili zagonetko sivih kažipotov, se odpravite po poti naprej ob Kraškem robu in že v nekaj minutah boste prišli do naslednjega »kažipota« - tokrat skale, popackane s celo paleto barv. Najbolj kreativni med vami boste celo razbrali da nam hoče skala namigniti da vodi ena pot naprej (na Jampršnik), druga pa desno (proti Podgorju).

{{<gallery>}}
{{<figure src="M_0-4050_IMG.JPG" caption="Kraški rob z Jampršnika">}}
{{<figure src="M_0-4046_IMG.JPG" caption="Še en “kažipot”">}}
{{<figure src="M_0-4047_IMG.JPG" caption="Kuk z Jampršnika">}} {{<figure src="M_0-4049_IMG.JPG" caption="Zazid">}}
{{</gallery>}}

Odpravite se naravnost naprej, do Jampršnika, s katerega se vam spet odpre razgled na obalo, pa tudi lepi pogledi nazaj na skalni rob, na vasico Zazid pod vami in na Kojnik, s katerega ste prišli. Če ste zelo vztrajni, lahko nadaljujete po isti poti naprej proti v smeri Podpeči in se preko Praproč vrnete v Podgorje, večina pa se bo verjetno odločila za vrnitev nazaj do križišča in povratek v Podgorje po makadamski poti.

Vrnitev v Podgorje
------------------

Če se boste odločili za vrnitev v Podgorje po krajši poti, se vrnite do pisano-pobarvane skale, nato pa sledite makadamski cesti. Sodeč po zemljevidu naj bi bila pot markirana, vendar markacij praktično ni. Na prvem križišču (čez nekaj metrov) zavijete levo, nato pa na naslednjem križišču (blizu Koblaka) desno navzdol po klancu (pot naravnost vodi v Praproče).

Makadamska cesta se nato počasi spušča mimo Vodenjaka, malo pred Podgorjem pa se znajdete na križišču, na katerem se je planinska pot na Kojnik odcepila z makadamske ceste, po kateri ste se sedaj vrnili. Na tem mestu se pojavijo markacije, ki vas pripeljejo nazaj do parkirišča.

{{<gallery>}}
{{<figure src="M_0-4051_IMG.JPG" caption="Po cesta nazaj">}}{{<figure src="M_0-4053_IMG.JPG" caption="Podgorje">}}
{{<figure src="M_0-4052_IMG.JPG" caption="Pogled na Slavnik">}}
{{</gallery>}}

Lakoto, ki ste jo pridelali med izletom, vam bodo v Podgorju zanesljivo odpravili v gostilni pod Slavnikom, lahko pa se odpeljete preko magistralne ceste do Socerba na slovensko-italijanski meji.
