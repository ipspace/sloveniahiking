---
date: 2006-02-26 00:00:00+00:00
delta: 410
description: Visoko nad Trstom se na robu kraške planote nad vasico Socerb dviga istoimenski
  grad, izpred katerega se odpira čudovit razgled na Tržaški zaliv in slovensko Istro.
dirty: true
duration: 2
height: 437
image:
- M_7_7717.JPG
- M_7_7707.JPG
- M_7_7711.JPG
- M_7_7714.JPG
- M_7_7717.JPG
- M_7_7715.JPG
- mapgps.jpg
- path_1.gif
lead: M_7_7717.JPG
map: 1
maplink: https://mapzs.projekti.si/poi/1693
name: Socerb
nearby:
- zgornjikras
- tinjan_osp
- kokos
- lacna
- marezigetrsek
peak: 45.589477,13.860844
region: istria
start: 45.571298,13.857212
title: Od Ospa do Socerba
x: 411
y: 50
---
{{<figure src="M_7_7717.JPG">}} Visoko nad Trstom se na robu kraške planote nad vasico Socerb dviga istoimenski grad, izpred katerega se odpira čudovit razgled na Tržaški zaliv in slovensko Istro, v lepih dneh pa seže pogled vse do Dolomitov. Večina »izletnikov« se do gradu pripelje po asfaltni cesti, vzpon po markirani poti iz Ospa pa je lahko lep zimski izlet.

### Osnovni podatki

**Zahtevnost**
:   Dobro markirana, pretežno položna pot.

**Dostop**
:   Izlet začnete v Ospu.

**Dolžina**
:   Osp--Socerb: 1 ura 30 minut\
    Vrnitev: 1 ura 15 minut\
    Skupaj: 2 uri

**Višina**
:   437 m

**Višinska razlika**
:   410 m

**Čas obiska**
:   Na izlet se odpravite od jeseni do pomladi, poleti pa bo odločno prevroče. V vetrovnih dneh vas bo na odprtih travnikih Spodnjega Krasa dodobra prepihala izredno močna burja.

**Priporočam**
:   Izlet ne zahteva posebne obutve.

**Zemljevid**
:   Slovenski Istra, Čičarija, Brkini in Kras, planinska karta 1 : 50.000

Opis poti
---------

{{<figure src="M_7_7707.JPG">}} {{<figure src="M_7_7711.JPG" caption="Pogled na Tinjan in Tržaški zaliv">}}

Izlet začnete v vasici Osp sredi prijetne sončne Osapske doline. Primorsko avtocesto zapustite na izvozu Črni Kal, nato pa sledite kažipotom proti Ospu. Sredi vasi vas oznake pošljejo na veliko parkirišče (ob sončnih koncih tedna utegne biti tam precej gneče). **Ne parkirajte drugje kot na parkirišču.**

Že na parkirišču boste opazili prve markacije; skozi Osp namreč teče Slovenska planinska pot. Odpravite se proti severu (proti vasi); markacije vas bodo skozi vas popeljale do kolovoza nad cerkvijo. Ta se precej časa zložno vzpenja proti zahodu, nato pa se z njega pod daljnovodom odcepi v desno ponekod precej ozka kamnita pot, ki vas pripelje na travnike nad Osapsko steno.

Na teh travnikih se najprej odpre pogled na Tinjan, v ozadju se blešči košček morja, po nekaj korakih pa vas kažipot usmeri na rob stene (previdnost ne bo odveč, pod vami je dobrih sto metrov previsov), s katerega boste imeli lep pogled na Veliko steno (pod njo je tudi jama, ki si jo lahko ogledate po vrnitvi).

{{<figure src="M_7_7714.JPG">}} Steza na robu stene zavije ostro v levo, nato pa se v dolgih okljukih dvigne na prepišne travnike Spodnjega Krasa. Tu naletite na ostanke gradbišča primorske avtoceste, ki so sicer zgledno urejeni, vendar še vedno nemarno blatni. Izognete se jim v levo ob gozdu, nato pa sledite staremu kolovozu v smeri Kastelca (vas boste zagotovo takoj videli onkraj travnikov).

Kolovoz vas pripelje do makadama, ki se mimo obnovljenega kala povzpne do asfaltne ceste. Markirana pot tam zavije v levo (nikoli nisem razumel, zakaj nekateri z velikim veseljem speljejo markirane poti po asfaltu), z malce iznajdljivosti pa se lahko tej muki hitro izognete. Zavijte desno proti vasi, za prvo kmetijo levo navzgor proti cerkvi, nato pa pred cerkvijo na razcepu izberite desni asfaltni krak (druga dva sta slepa). Asfalt se pri zadnji hiši spremeni v makadam, po sto metrih pa se ta spet razcepi. Uberete jo po desnem (ožjem, bolj zapuščenem) kraku; levi vas pripelje le do vodnega zbiralnika.

{{<figure src="M_7_7717.JPG" caption="Grad Socerb">}} {{<figure src="M_7_7715.JPG" caption="Zgornji Kras">}}

Po krajšem vzponu se od naslednjega kala spet začnete vzpenjati proti levi in v nekaj minutah pridete do markirane poti iz Socerba proti Črnemu Kalu. Kažipot proti Socerbu vas usmeri v levo na ozko stezico, ki vodi po precej zaraščenih travnikih tik ob robu planote Zgornjega Krasa. Po nekaj minutah prečkate asfalt, od tam pa je le še dobrih 400 metrov do cilja.

Po krajšem počitku pred gradom (mimogrede, v njem je izvrstna restavracija; priporočljive so rezervacije) se lahko odpravite naprej proti Črnemu Kalu (tak krog bo pošten celodnevni izlet), če se boste vrnili v Osp, pa si lahko pot še malce popestrite. Odpravite se po asfaltni cesti proti Socerbu, nato pa kakšnih 400 metrov za prvim ostrim desnim ovinkom zavijete levo na kolovoz. Na travnikih boste z malce iznajdljivosti opazili kolovoz, ki se zlagoma spušča levo od daljnovoda. Ta vas v nekaj minutah pripelje do vodnega zbiralnika nad Kastelcem, od tam pa se v Osp vrnete po poti, po kateri ste se povzpeli.

 
