---
date: 2004-11-07 00:00:00+00:00
delta: 500
description: Po strmih pobočjih Nanosa nad Vipavo je do Gradiške Ture speljana najnižja
  slovenska zavarovana planinska pot, kjer si lahko tudi sredi zime privoščite čudovite
  plezalne užitke.
difflevel: 2
duration: 3.5
height: 793
image:
- M_9_1976.JPG
- M_9_1963.JPG
- M_9_1961.JPG
- M_9_1965.JPG
- M_9_1967.JPG
- M_9_1964.JPG
- M_9_1973.JPG
- M_9_1972.JPG
- mapgps.jpg
- path_1.gif
lead: M_9_1976.JPG
map: 1
maplink: https://mapzs.pzs.si/poi/389
name: GradiskaTura
nearby:
- /hikes/svmiklavz_vipava
- /hikes/plaz
- /biking/podnanossocerb
- /hikes/soncnica
- /hikes/kovk
peak: 45.829279,13.979692
region: vipava
start: 45.832270,13.971014
title: Gradiška Tura
---
{{<figure src="M_9_1976.JPG">}}

Med vožnjo po Vipavski dolini ste zagotovo že opazili strme skale, ki se dvigajo nad Vipavo in bližnjo vasico Gradišče. V teh skalah so si plezalci uredili množico plezalnih poti, planinci pa so med njimi utrli zanimivo zahtevno zavarovano plezalno pot na Gradiško Turo (enega od nižjih vrhov Nanosa). Ta pot vam omogoča, da tudi v mrzlih in vlažnih jesenskih in zimskih dneh na toplem soncu, po katerem je znana Vipavska dolina, uživate v popolnoma varnem plezanju v odlični skali.

### Osnovni podatki

**Zahtevnost**
:   Zelo zahtevna zavarovana markirana pot.

**Dostop**
:   Pot na Gradiško Turo se začne v Gradišču, vasici nad Vipavo.

**Dolžina**
:   Gradišče--Gradiška Tura: 1 ura 30 minut\
    Vrnitev čez Plaz: 1 ura 30 minut\
    Skupaj: 3 ure in pol

**Višina**
:   Gradiška Tura: 793 m

**Višinska razlika**
:   500 m, od tega 160 m plezanja

**Čas obiska**
:   Vzpon na Gradiško Turo bo najlepši v sončnih jesenskih ali zimskih dneh, seveda pa se lahko nanjo odpravite v vseh letnih časih.

**Priporočam**
:   dobro planinsko obutev, plezalni ali gorniški pas in samovarovalni komplet. Tudi čelada ne bo škodila.

**Karta**
:   Goriška, 1 : 50.000

{{<hike-details-extra>}}

Vzpon na Gradiško Turo
----------------------

Markirana pot na Gradiško Turo se začne na parkirišču nad vasico Gradišče le nekaj kilometrov južno od Vipave (natančna navodila za dostop do parkirišča boste našli v opisu izleta do sv. Miklava), od koder sledite kažipotom proti Gradiški Turi in Miklavu. V prvih nekaj minutah vas čaka prijetno strm vzpon po borovem gozdičku, ki vas bo zagotovo dodobra ogrel, nato pa na prvem razcepu zavijete v levo proti klopcam in spomeniku (tam bo najprimernejši kraj za namestitev pasu in samovarovalnega kompleta).

{{<figure src="M_9_1961.JPG" caption="Začetek poti">}}

Vzpon nadaljujete desno čez melišče (če so nad vami plezalci, je čelada skoraj obvezna), nato pa se po levem ovinku znajdete pred razcepom -- desno pelje markirana pešpot, po kateri lahko na Gradiško Turo pridejo tisti, ki si ne želijo plezanja, levo pa vas ozka stezica po nekaj minutah pripelje do prvega skalnatega skoka. Po nekaj metrih lahkega nezavarovanega plezanja (če vam je ta odsek pretežak, bo morda bolje, da se na vrh odpravite po desni poti) vas čaka jeklenica, ki vas bo spremljala vse do vrha plezalne poti.

{{<figure src="M_9_1963.JPG" caption="Prvi metri plezanja">}} 

V prvi polovici vzpona se izmenjujejo krajši plezalni odseki in položne stezice ter vas končno pripeljejo do mostička, ki ste ga na parkirišču verjetno že občudovali visoko nad seboj.

{{<figure src="M_9_1965.JPG">}}

Tam si lahko odpočijete in uživate v pogledu na Vipavsko dolino, nato pa vas čaka najzanimivejši del izleta -- po krajši prečki čez grapo se znajdete na čudovitem zračnem razu, po katerem se kar prehitro povzpnete do položne stezice na vrhu plezalne poti. 

{{<figure src="M_9_1967.JPG" caption="Vzpon po razu">}}

Kmalu vas čaka še nekaj metrov lahkega plezanja, ko pa se z desne priključi markirana pešpot, bo čas, da pospravite pas, čelado in samovarovalni komplet v nahrbtnik. Do bližnjega listnatega gozda, ki ga že vidite nad seboj, lahko preplezate še dva nižja skalna skoka (ali pa se jima po stezici izognete), nato pa se v petnajstih minutah skozi gozd in čez kraške travnike povzpnete na enega od stebrov pred robom Nanosa, od koder se odpre čudovit razgled po Vipavski dolini in Krasu ter na sosednjo Goro in nekoliko bolj oddaljeni Čaven.

{{<figure src="M_9_1964.JPG" caption="Pogled na Vipavsko dolino">}}

Napis na skali zatrjuje, da ste prišli na Gradiško Turo (ki naj bi bila visoka 761 m), pogled na zemljevid pa pravi, da ni tako (in da je steber, na katerem ste, visok 754 m). Kakorkoli že -- najzanimivejši del izleta je za vami, zato se boste morda odločili za spust v dolino ali pa boste nadaljevali po krožni poti, ki vas ob robu Nanosa pripelje do Plaza nad Vipavo.

Spust čez Plaz
--------------

Če ste se odločili za nekoliko daljšo krožno pot, sledite markacijam z vrha »Gradiške Ture« proti sedelcu, ki loči steber, na katerega ste se povzpeli, od roba Nanosa. Po prečkanju sedla boste prišli v idiličen borov gozdiček, ko pa se pot prevali čez rob, postajajo borovci vse redkejši in steza vas pripelje na kraške travnike, kjer vas bodo še jeseni pozdravili konji, ovce in krave. Že v nekaj minutah pridete do razcepa, kjer zapustite markirano pot proti Abramu in se odpravite levo (smer Plaz) po stezi, ki postaja vedno bolj podobna kolovozu, dokler se končno na naslednjem travniku ob opazovalnici ne spremeni v gozdno cesto.

{{<figure src="M_9_1973.JPG" caption="Travniki na Nanosu">}}


V naslednjem gozdičku vas kažipot usmeri z gozdne ceste v desno na ozko komaj vidno stezico, ki se ob električnem pastirju vije po borovem gozdičku. Stezica kmalu prečka žice in se zlagoma širi, dokler vas končno ne pripelje do naslednje gozdne ceste. 

{{<figure src="M_9_1972.JPG" caption="Steze po borovih gozdičkih">}}

Tam zavijete desno, na naslednjem razcepu pa se vam z desne pridruži markirana pot, ki ji sledite levo navzdol mimo kapelice po starem kolovozu. Ta se zlagoma spušča v dolino, za prvim ovinkom pa na razcepu uberete ožjo pot proti Plazu (pot v Vipavo bi vas pripeljala do središča mesta). Steza najprej teče po precej zlizanih skalah, nato pa se spremeni v prijetno mehko položno peščeno pot skozi mešani gozd, ki vas v nekaj minutah pripelje do jase pod Plazom, kjer vas spet čakajo mize in klopi.

Po krajšem počitku se morate potruditi še do vrha Plaza (528 m), od katerega vas loči le še nekaj metrov, saj vas tam spet čaka lep pogled po Vipavski dolini. Z vrha se vrnete do klopi, nato pa se odpravite levo mimo njih po široki skalnati markirani poti proti Gradišču. Med spustom naj vas ne zmedejo čudne oznake, ki vas bodo skušale usmeriti na različne »bližnjice«, temveč nadaljujte hojo naravnost navzdol po kolovozu, ki vas bo v nekaj minutah pripeljal do prvih vinogradov in naprej do izhodišča.
