---
date: 2006-11-05 00:00:00+00:00
delta: 180
description: Na tekmovanju za najbolj odročno istrsko vasico bi Abitanti, zaselek
  na razglednem grebenu med dolinama Malinske in Miklinice, skoraj zagotovo zmagali.
difflevel: 2
duration: 3
gpx:
  center:
    lat: 45.446895
    lon: 13.83224585
  file: Abitanti.gpx
  modified: 1619847644
height: 418
image:
- M_1_10002.JPG
- M_1_10008.JPG
- M_1_10004.JPG
- M_1_10013.JPG
- mapgps.jpg
- path_1.gif
lead: M_1_10002.JPG
map: 1
name: Abitanti
nearby:
- /biking/marezigeborst
- /biking/marezigetrsek
- /hikes/lacna
- /hikes/kuk
- /biking/marezigesmarje
peak: 45.436224,13.825319
region: istria
start: 45.458375,13.850126
title: Abitanti
x: 408
y: 33
---

{{<figure src="M_1_10002.JPG">}}

Na tekmovanju za najbolj odročno istrsko vasico bi Abitanti, zaselek na razglednem grebenu med dolinama Malinske in Miklinice, skoraj zagotovo zmagali. Kljub temu da v Abitantih uradno ne živi nihče več, je kar nekaj hiš lepo obnovljenih in zaradi redke arhitekture zaščitenih kot kulturna dediščina. Razgledna pot, s katere se v lepem vremenu vidijo poleg Jadranskega morja tudi Triglav in italijanski Dolomiti, tišina in sončni travniki so dovolj dobri razlogi, da se tja odpravite na miren nedeljski izlet.

### Osnovni podatki

**Zahtevnost**
:   Položna neoznačena pot.

**Dostop**
:   Na izlet se odpravite iz Gradina.

**Dolžina**
:   Gradin--Abitanti: 1 ura\
    Vračanje po dolini Malinske: 2 uri\
    Skupaj: 3 ure

**Višina**
:   418 m

**Višinska razlika**
:   180 m

**Čas obiska**
:   Večino časa teče pot po odprtih travnikih, zato obisk v poletni vročini odsvetujem. Priporočljiv je seveda izlet v lepem in jasnem vremenu s čistim ozračjem.

**Priporočam**
:   Na tem izletu ne potrebujete planinske opreme.

**Zemljevid**
:   Slovenska Istra, Čičarija, Brkini in Kras, 1 : 50.000

**Zahvala**
:   Na Abitante me je spomnil Jože Praprotnik, ki je podobno pot opisal v Večeru.

Od Gradina do Abitantov
-----------------------

Izlet začnete v Gradinu, precej veliki vasi na slemenu Soline, južno od Kubeda. Do tja vas pripelje asfaltna cesta, ki se na koncu Gračišča odcepi od magistralne ceste proti Buzetu. Najbolje, da primorsko avtocesto zapustite na izvozu Črni Kal, zavijete na stari magistralni cesti proti Kopru, na dnu klanca pa levo proti Buzetu. Na naslednjem križišču spet v levo sledite znakom za Buzet in Hrastovlje, se čez dolino Rižane po serpentinah povzpnete do Kubeda, od tam pa vas cesta po Kubejski in Gračiški vali vodi proti jugu.

Le 600 metrov za tem, ko boste zapustili glavno cesto, vas čakata naslednji razcep in kažipot za Gradin, ki kaže v levo. Na naslednjih razcepih vozite naravnost po širši, precej razgibani asfaltni cesti, dokler se ne boste znašli pred verjetno enim največjih kažipotov v Sloveniji -- na njem je naštetih najmanj deset vasi in zaselkov (podobnega sem videl le v bližini Štanjela). Kljub temu da naj bi proti Gradinu zavili v levo, trmasto zavijte v desno proti Sirčem, tam pa na začetku vasi ostro v levo. Zelo ozka asfaltna cesta vas čez polje in po klancu skozi gozd pripelje naravnost do cerkve sv. Križa, kjer brez skrbi parkirate.

Peš se odpravite naravnost naprej proti središču vasi, že pred prvimi hišami pa si v lepem vremenu utrgajte nekaj minut in uživajte v razgledu. Na edinem križišču v vasi vas kažipot proti Abitantom usmeri na ozko cesto, ki se v začetku še asfaltirana zlagoma spušča po grebenu med lepo urejenimi njivami, nato pa se sčasoma spremeni v makadam. Ta vas visoko nad dolino Malinske mimo Dvorine in Mandrijanskega hriba ob zaselku Stara Mandrija v dobri uri pripelje do Abitantov.

{{<figure src="M_1_10008.JPG" caption="Prvi pogled na Abitante">}}

Po obveznem krogu po vasi si privoščite počitek ob vodnjaku na njenem začetku (s seboj prinesite zadosti hrane, mačke, edine stalne prebivalke Abitantov, vas bodo zelo vesele), nato pa se lahko vrnete v Gradin po cesti, po kateri ste prišli, dosti bolj zanimiva pa bo vrnitev po dolini Malinske.

{{<figure src="M_1_10004.JPG">}}

Po dolini Malinske
------------------

Takoj za prvo hišo v Abitantih boste opazili komaj viden kolovoz, ki pravokotno v desno vodi do bližnjega vinograda. Odpravite se po njem; kmalu postane dosti bolj razločen in vas po krajšem zložnem spustu pripelje do kala (Vodice). Tam postane klanec precej bolj strm (in blaten) ter vas v nekaj minutah pripelje do travnate in precej močvirnate doline potoka Malinska, kjer zavijete desno na zaraščen kolovoz, speljan po dolini.

Po krajšem neprijetnem pretikanju skozi grmovje, zaradi katerega se kolovoz počasi spreminja v mešanico robidovja in šipka, ki bi ga bil vesel vsak planinski čaj, se dolina odpre. Kolovoz se spremeni v zgledno makadamsko cesto in ta vas pod pobočji Gradišča pripelje do ostankov mlina. Tu vas v bolj vodenih mesecih čaka zanimiva naloga: prečkanje potoka po kamnih (če želite preizkusiti vodotesnost svojih čevljev, pa se seveda pogumno odpravite po »podvodni« cesti). Po približno dvesto metrih se z leve pridruži dodobra uničen makadam iz Hrvojev, nato pa se kmalu v desno čez betonski most odcepi kolovoz v grapo Tomažinke.

Kolovozu sledite le do začetka pobočja. Tam se v levo odcepi precej zapuščena pot, ki naredi vijugo v obliki črke S in vas po ostankih kolovoza, globoko ugreznjenega med okoliške njive, popelje do travnikov Kosalarice.

Če boste malce nerodni, se boste tako kot jaz znašli sredi njive. Nič hudega, poiščite edino grapo sredi pobočja; z malce domišljije boste v njej prepoznali zadnje sledi kolovoza, ki ga iščete, in ji sledite navzgor.

Pot nazaj v Gradin je v začetku komaj prepoznavna (debeli bori, ki so tako nesramni, da so zrasli prav sredi kolesnic, dokazujejo, da je že dolgo nihče več ne uporablja), počasi pa postaja vse bolj razločna in uhojena. Ves čas sledite grebenu rahlo navzgor in proti desni (ne nasedite stranskim potem, ki se spuščajo) in z malce sreče boste prišli do širokega kolovoza v levo proti Gradinu, ki ga že vidite pred seboj.

{{<figure src="M_1_10013.JPG">}}

Pred koncem izleta vas čakata (le) še dve preizkušnji: kolovoz se pri prvih vinogradih zaleti naravnost v bodeče grmovje pod kamnitim zidom (poiščite »obvoz« nekaj metrov proti desni), tik pred Gradinom pa vas sredi ceste čaka obilica visoko kakovostnega blata (stezica na levi priča o ukrepih vaših predhodnikov). Kolovoz vas nato med hišami pripelje do križišča sredi Gradina.
