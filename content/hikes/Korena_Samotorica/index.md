---
date: 1900-01-01 00:00:00+00:00
delta: 50
description: Samotorica in Korena sta zaselka tik pod grebenom hribovja med Horjulom
  in Polhovim gradcem. Ob grebenu teče markirana razgledna pot, kot nalašč za prijeten
  nedeljski izlet, ki ga lahko dodatno popestrimo s kosilom na enem od kmečkih turizmov
  na Koreni.
duration: 2.5
height: 729
lead: M_8-4852_IMG.JPG
map: 1
maplink: https://mapzs.projekti.si/poi/5538
name: Korena_Samotorica
nearby:
- /hikes/korena
- /hikes/kozljek
- /hikes/polhograjskagrmada
- /hikes/tosc
- /hikes/spica
peak: 46.035238,14.295931
region: notranjska
start: 46.029142,14.257784
title: S Samotorice do Korene
---
{{<figure src="M_8-4852_IMG.JPG">}}

Samotorica in [Korena](../korena) sta zaselka tik pod grebenom hribovja, ki ločuje dolino Horjulščice od doline Gradaščice. Ob grebenu teče markirana razgledna pot, kot nalašč za prijeten nedeljski izlet, ki ga lahko dodatno popestrimo s kosilom na enem od kmečkih turizmov na Koreni.

Tisti, ki si želite položnega nedeljskega sprehoda, se boste do Samotorice pripeljali z avtomobilom, drugi pa se boste nanjo povzpeli iz Vrzdenca.

### Osnovni podatki

**Zahtevnost**
:   Dobro označena, zelo položna pot.

**Dostop**
:   Na Samotorico se lahko pripeljemo po asfaltni cesti iz Horjula ali pa se nanjo [povzpnemo po markirani poti iz Vrzdenca](../kozljek).

**Dolžina**
:   Samotorica -- Korena (in obratno): 1\
    Skupaj: 2,5 ure

**Višina**
:   Korena: 729 m\
    Samotorica: 680 m

**Višinska razlika**
:   50 m

**Čas obiska**
:   Na pot se lahko odpravimo v vseh letnih časih. Zadnji del poti teče po razglednih travnikih, zato bi se morda izogibali vročim poletnim dnem.

**Priporočam**
:   Na pot se lahko odpravite tudi v športnih copatih.

**Karta**
:   Ljubljana in okolica, PZS, 1:50.000

Začetek poti v Samotorici
-------------------------

Dostop do Horjula ter pot iz Vrzdenca do Samotorice sta opisana v izletu [Kožljek in Samotorica iz Vrzdenca](../kozljek).

Pot proti Koreni začnemo na Samotorici, zaselku tik pod Kožljekom, najvišjim vrhom v grebenu, ob katerem bomo hodili. Do Samotorice nas pripelje asfaltna cesta iz Horjula ali pa markirana pot iz Vrzdenca.

{{<figure src="/hikes/kozljek/M_8-4841_IMG.JPG" caption="Samotorica">}}

Če se boste do Samotorice pripeljali z avtomobilom, zavijte na križišču sredi Horjula v smeri Šentjošta, takoj za tem pa vas smerokaz usmeri desno v hrib. Približno na sredini vzpona se asfaltna cesta razcepi -- izberete levi krak, ki vas po asfaltu pripelje vse do parkirišča pred cerkvijo na Samotorici.

Od cerkve sv. Mihaela na Samotorici se odpravite po asfaltni cesti nazaj proti Koreni. Na prvem križišču vas čakajo kažipoti, ki vas usmerjajo proti Kožljeku, Koreni ali nazaj v Horjul -- po makadamski cesti se odpravite naravnost naprej proti Koreni. Prvih petsto metrov poti vodi po severni strani grebena, tako da boste lahko tudi v poletnih mesecih uživali v prijetnem hladu, a ne dolgo. Že na prvem ovinku se markirana pot odcepi od makadamske ceste in mimo znamenja zavije desno preko grebena na njegovo južno stran.

{{<figure src="M_8-4852_IMG.JPG" caption="Pot proti Koreni">}}

Kolovoz, po katerem hodite, se v začetku rahlo spušča skozi redek gozd, nato pa se zravna in vas vodi med strmimi, razglednimi travniki, od koder se že vidi zahodni del Ljubljanske kotline s Krimom v ozadju, do ozke makadamske ceste, ki približno na polovici naše poti prečka greben (to cesto boste uporabili tudi za spust do Vrzdenca). Na cesti zavijete levo, čez nekaj metrov pa vas markacije usmerijo nazaj na kolovoz, ki nadaljuje pot pod grebenom proti Koreni, ki jo že vidite pred seboj.

Pot do Korene
-------------

{{<figure src="M_8-4859_IMG.JPG" caption="Do Korene ni več daleč">}}

V zadnjem delu poti teče kolovoz nad dolino, na dnu katere lahko že vidite asfaltno cesto iz Horjula na Koreno. Cesta se vam vse bolj približuje, dokler ni nekaj metrov pred prvimi hišami na Koreni kolovoza konec -- čaka vas krajši sprehod po asfaltu do kmečkega turizma Pr Janš (odprti so vsak dan razen ponedeljka in torka od desetih dalje). Tukaj se lahko ustavite in se odžejate (če boste lačni, boste brez predhodnega naročila razočarani, več posluha za vas pa bodo verjetno imeli Pr Lenart) pred nadaljevanjem vzpona proti vrhu Korene, od katerega vas loči še skoraj 80 metrov višinske razlike.

{{<figure src="M_8-4860_IMG.JPG" caption="Cerkev sv. Mohorja in Fortunata na Koreni">}}

Pot proti vrhu lahko nadaljujete po asfaltu (kot kažejo markacije), lahko pa se odločite za veliko bolj prijetno pot po makadamski cesti, ki se Pr Janš odcepi levo v hrib. Pot se vzpenja med hišami nad cesto, se združi s širšo makadamsko cesto, ki se priključi z desne ter povzpne vse do kmetije na grebenu, kjer se počasi prevesi proti severnim pobočjem. Na tem mestu se od poti odcepi kolovoz, ki vas bo pripeljal vse do razglednega travnika na vrhu Korene in cerkve sv. Mohorja in Fortunata (več o razgledu s Korene). Le nekaj metrov pod cerkvijo vas čaka naslednji kmečki turizem -- Pr Lenart -- kjer so se kljub temu, da smo \"padli z neba\", izjemno potrudili, da od njih nismo odšli lačni \... da bi le bilo več takšnih domačij.

Moram priznati, da ne razumem, zakaj je markirana pot speljana po asfaltu, če obstaja do vrha alternativna pot, ki se asfaltu v celoti izogne -- še več, celo na zemljevidu je markirana pot zarisana po makadamski cesti. Morda so spet v igri kakšne lokalne zamere -- kakorkoli že, med hojo po makadamu in kasneje kolovozu proti vrhu nas ni nihče grdo pogledal. Alternativni poti pa se vsekakor izogibajte pred in med košnjo, saj na vrhu pelje preko travnikov.

{{<figure src="Razgled_Korena.jpg" caption="Polhograjsko hribovje z vrha Korene" caption-position="bottom">}}

Vrnitev
-------

Po počitku na vrhu Korene se lahko odločite za povratek na Samotorico, ki mu lahko dodate še vzpon na Kožljek, če pa ste se na Samotorico povzpeli iz Vrzdenca, si lahko vrnitev nekoliko skrajšate, saj teče s Korene do Vrzdenca delno markirana pot, na kateri pa vas žal čaka 600 metrov hoje po asfaltu.

{{<figure src="M_8-4873_IMG.JPG" caption="Kolovoz iz Vrzdenca proti Polžu">}}

Če se boste odločili za vrnitev naravnost v Vrzdenec se odpravite nazaj proti Samotorici po kolovozu, po katerem ste prišli do Korene, na mestu, kjer kolovoz prečka makadamsko cesto pa markacije zapustite ter se po makadamu začnite spuščati proti dolini. Makadam vas bo pripeljal do asfaltne ceste, po kateri se začnete spuščati mimo odcepa za Samotorico proti Horjulu. Nad kmetijo Polž boste na robu asfalta opazili kažipot proti Vrzdencu ter vrtljiva vrata, skozi katera nadaljujete s hojo po poti med travniki okoli kmetije.

Tik pred kmetijo vas markacije usmerijo s poti, po kateri ste hodili, desno proti robu gozda (nad kmetijo), mimo kmetije se sprehodite po gozdnem robu, za kmetijo pa se spustite do kolovoza, ki vodi iz Vrzdenca proti kmetiji. Po tem kolovozu se nato spustite do cerkve sv. Kanciana v Vrzdencu.

 
