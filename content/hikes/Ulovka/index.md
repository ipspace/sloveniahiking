---
date: 2003-05-25 00:00:00+00:00
delta: 200
description: Ulovka je najvišji vrh v grebenu, ki se severo-zahodno od Vrhnike dviguje
  na Ljubljanskim barjem in tako ločuje Zaplano od ljubljanske kotline.
dirty: true
duration: 1.5
height: 800
image:
- M_7-5701_IMG.JPG
- M_7-5701_IMG.JPG
- M_6-5700_IMG.JPG
- M_6-5655_IMG.JPG
- M_6-5656_IMG.JPG
- M_6-5658_IMG.JPG
- M_6-5657_IMG.JPG
- M_0-3049_IMG.JPG
- M_2-1281_img.jpg
- Razgled_2.jpg
- M_6-5674_IMG.JPG
- M_6-5673_IMG.JPG
- M_2-2207_IMG.JPG
- mapgps.jpg
- path_1.gif
lead: M_7-5701_IMG.JPG
map: 1
name: Ulovka
title: Ulovka
x: 441
y: 92
---
{{<figure src="M_7-5701_IMG.JPG" caption="Severna pobočja Ulovke poleti">}}

Ulovka je najvišji vrh v grebenu, ki se severo-zahodno od Vrhnike dviguje nad Ljubljanskim barjem in tako ločuje Zaplano od ljubljanske kotline. V sneženih in mrzlih zimah boste na pobočjih Ulovke uživali v smučanju, poleti pa se lahko na Ulovko odpravite na krajši družinski izlet, še najbolje v maju, ko na severnih pobočjih cvetijo šmarnice in zlati koren, na vrhu Ulovke pa se zibljejo orlice. Z vrha Ulovke se odprejo čudoviti razgledi proti severu, najprej na predgorja Polhograjskega hribovja, [Grmado](../polhograjskagrmada) in Tošč, za njimi se sredi Škofjeloškega hribovja dviguje Blegoš, v dneh z odličnim razgledom pa se vidijo celotne slovenske Alpe, od Krna do Pece. Tisti, ki boste pogrešali pogled proti jugu, se lahko odpravite še na bližnjo [Špico](../spica), od koder se bo odprl pogled na Ljubljansko barje in Krim.

### Osnovni podatki

Na Ulovko se lahko povzpnete vsaj po treh različnih poteh, ki jih lahko podaljšate s sprehodom do [planinskega doma na Špici](../spica).

  Pot                                     Trajanje vzpona   Skupna dolžina   Višinska razlika
  ------------------------------------- ----------------- ---------------- ------------------
  [Vzpon po smučišču](?sect=2)                   30 minut            1 ura              200 m
  [Zgornja Zaplana - Ulovka](?sect=3)            30 minut            1 ura              160 m
  [Kuren - Ulovka](?sect=4)                         1 ura          2,5 ure              300 m
  [Ulovka - Špica](?sect=6)                      20 minut         45 minut      -100 m + 50 m

 

**Zahtevnost**
:   Večina opisanih poti je vsaj delno neoznačenih. Vzpon po smučišču je strm, ostali položni.

**Dostop**
:   Na Ulovko se povzpnemo iz Zaplane, razprostrte vasi nad Vrhniko.

**Višina**
:   801 m

**Čas obiska**
:   Pot z Zaplane in Kurena teče večinoma po gozdu, pot po smučišču je zelo odprta, zato se morda po njej ne bi vzpenjali v poletni vročini. Najlepše pa bo vsekakor maja, ko bo na smučišču zacvetel zlati koren.

**Priporočam **
:   Na Ulovko se lahko odpravite tudi v športnih copatih, predvsem med vzponom po smučišču pa nekoliko bolj trdna obutev ne bo odveč.

**Karta**
:   Ljubljana in okolica 1:50.000

Na Ulovko po smučišču
---------------------

{{<figure src="M_7-5701_IMG.JPG" caption="Pogled na Ulovko s parkirišča">}} {{<figure src="M_6-5700_IMG.JPG" caption="Začetek poti">}}

Najkrajši, a tudi najbolj strm vzpon na Ulovko teče po markirani poti (no, markacij ne boste videli prav dosti), ki je speljana kar po smučišču. Za ljubitelje rož je ta vzpon najlepši, saj ves čas hodite po travniku, okoli vas pa celo pomlad in poletje cvetijo travniške rože (pobočij ne kosijo).

Pot se začne na parkirišču ob brunarici pod smučiščem (dostop je opisan v [opisu smučišča](../../zaplana/smucanje/ulovka.asp)). Za brunarico poglejte proti zahodu (desno) in takoj boste opazili pot, ki se najprej spušča v dolino, nato pa se na nasprotni strani doline spet vzpenja preko majhnega sedla. Odpravite se po tej poti, po vzponu na sedlo bo pot zlagoma zavila levo in se začela mimo koče sredi smučišča strmo vzpenjati. Do [vrha Ulovke](?sect=5) boste s parkirišča potrebovali dobre pol ure.

**Opozorilo:** V dneh, ko boste na poti opazili veliko pohodnikov, se v okolici koče na smučišču ne oddaljujte od poti -- desno od vas je travnik, za katerega lastniki mislijo, da je (kljub temu, da ga ne kosijo) sveta zemlja, na katero ne sme stopiti tujčeva noga \... in tako kot pri južno-balkanskih narodih so meje svete zemlje zelo elastične.

Na Ulovko z zgornje Zaplane
---------------------------

{{<figure src="../../zaplana/images/T_7-3754_IMG.JPG" caption="Cerkev na Zaplani">}}

Precej bolj položna kot vzpon preko smučišča je pot z zgornje Zaplane, ki se začne se pred cerkvijo sv. Urha in Martina v [Zaplani](/zaplana), kjer lahko tudi parkirate. Do tod se lahko z avtomobilom pripeljete vsaj z dveh strani:

-   Nadaljujete z vožnjo mimo [smučišča na Ulovki](../../zaplana/smucanje/ulovka.asp), na prvem križišču zavijete levo in se po krajšem klancu v nekaj minutah pripeljete do cerkve.
-   Z Vrhnike se odpeljete po stari cesti proti Logatcu. Na vrhu klanca (Cesarski vrh) zavijete desno v smeri Zaplana in se v nekaj minutah pripeljete do spodnje Zaplane (Jerinov grič). Na prvem križišču sredi travnikov zavijete desno (smer Planina, stolp), na vrhu klanca pa levo (smer Zaplana).

{{<figure src="M_6-5655_IMG.JPG" caption="Začetek poti">}} {{<figure src="M_6-5656_IMG.JPG" caption="Kažipot pri Šuštarju">}}

Pot na Ulovko se začne takoj za cerkvijo ob strmih apnenčastih skalah. Prvih nekaj metrov poti se boste vzpenjali med gruščem, že kmalu pa pot zavije v gozd in se spremeni v prijazno gozdno pot, ki vas v 10 minutah pripelje do kmetije Šuštar in asfaltne ceste proti [Planini](../spica).

{{<figure src="M_6-5658_IMG.JPG" caption="Pot proti Ulovki">}} {{<figure src="M_6-5657_IMG.JPG" caption="Začetek makadama">}}

Pri Šuštarju se asfaltna cesta konča, kažipot proti stolpu vas usmeri na makadamsko cesto, ki se v začetku malce spusti ob zanimivi ograji na vaši levi, nato pa se začne spet vzpenjati. Po krajšem vzponu zavije makadamska cesta (po kateri poteka tudi markirana pot) ostro desno, vi pa zavijete levo, na ožji makadam, ki se začne hitro vzpenjati.

Makadam, na katerega ste zavili, se bo po prvem vzponu spremenil v kolovoz (no, najbolj trmasti se bodo peljali tudi po kolovozu vse do vrha Ulovke), ki vas bo po krajšem, nekoliko bolj strmem vzponu, pripeljal do zgornje postaje vlečnice in travnikov na [vrhu Ulovke](?sect=5).

Na Ulovko s Kurena
------------------

{{<figure src="../Spica/T_0-3032_IMG.JPG" caption="Začetek poti">}} {{<figure src="../Spica/T_0-3041_IMG.JPG" caption="Razcep poti">}}

Nekoliko daljši vzpon na Ulovko s [Kurena](../kuren) je idealno nadaljevanje nedeljskega kosila na Kurenu. Pot se začne pred kmečkim turizmom na Kurenu -- odpravite se po kolovozu desno mimo lepo okrašenega zemljevida okolice. Pot vodi mimo stare kmetije, kjer bosta domača psa z veseljem razkazala vse svoje glasovne spretnosti, ter vas v nekaj minutah pripelje do markirane planinske poti iz Stare Vrhnike na Špico.

{{<figure src="../Spica/T_0-3042_IMG.JPG" caption="Pot se priključi makadamski cesti">}} {{<figure src="M_0-3049_IMG.JPG" caption="Tukaj zavijete levo">}}

Na mestu, kjer se pot zravna in razcepi (glej opis vzpona na Špico iz Kurena), izberete desno pot, ki vas pripelje tik do makadamske ceste. Na tem mestu zapustite planinsko pot in nadaljujete z blagim vzponom po makadamski cesti. Po približno 500 metrih hoje boste prišli na križišče, kjer vas bo kažipot usmeril proti stolpu na Špici (levo) ali Zaplani/Logatcu (desno). Odpravite se desno, že po nekaj metrih pa pred drevesom z markacijo zavijete na neoznačeno gozdno pot, ki se najprej precej strmo dviga, nato pa se zlagoma zravna in vas pripelje na travnike vrh Ulovke.

Če vas hoja po neoznačenih poteh moti, lahko nadaljujete s hojo po makadamski cesti proti Zaplani (desno), na prvem razcepu (tam, kjer naredi makadamska cesta levi ovinek) pa zavijete desno na hitro se vzpenjajoč kolovoz, ki vas tudi pripelje do Ulovke (glej tudi Na Ulovko z zgornje Zaplane).

Ulovka
------

{{<figure src="M_2-1281_img.jpg" caption="Pogled na Triglav">}}

Kot smo že omenili, se z vrha Ulovke odpre čudovit razgled proti severu. Levo (tik nad gozdnim robom) boste opazili [Vrh svetih treh kraljev](../vs3k), nekoliko bolj levo Smrečje, Goli vrh nad njim in Podlipo v dolini pod njim, desno od njih [Samotorico pod Kožljekom](../kozljek) in [Koreno](../korena), za grebenom Korene pa vas pozdravljajo [polhograjska Gora](../polhograjskagora), [Tošč](../tosc) in [Grmada](../polhograjskagrmada).

Za vrhovi Polhograjskega hribovja boste v dneh s povprečno vidljivostjo verjetno še opazili [Blegoš](../blegos) in okoliške hribe v Škofjeloškem hribovju. Kot zanimivost omenimo, da z Ulovke ne boste videli [smučišča nad Cerknim](../crnivrhcerkno), saj ga zakrije Goli vrh nad Smrečjem.

Če se boste na vrh Ulovke odpravili v zelo jasnih dneh, vas čaka dodatna nagrada -- pogled na Julijske alpe, Karavanke in Kamniške alpe. Takoj boste opazili Triglav in piramidast vrh Grintavca, ta dva pa vam bosta nato služila kot oporni točki za prepoznavanje ostalih vrhov.

Tisti, ki ste navajeni pogleda na Kamniške alpe iz Ljubljane, boste nekoliko zmedeni, saj izgledajo vrhovi Kamniških alp z Ulovke precej drugače.

Po krajšem počitku na Ulovki se lahko vrnete do izhodišča vašega izleta, lahko pa [nadaljujete s potjo proti Špici](?sect=6).

{{<figure src="Razgled_2.jpg" caption="Poletni razgled z Ulovke" caption-position="bottom">}} 
{{<figure src="../../Zaplana/Smucanje/razgled_zima.jpg" caption-position="bottom">}}

\
Zimska panorama z vrha smučišča

Z Ulovke do Špice
-----------------

{{<figure src="M_6-5674_IMG.JPG">}}

{{<figure src="M_6-5673_IMG.JPG" caption="Začetek poti proti Špici">}}

Z Ulovke do [Špice](../spica) se lahko odpravite po makadamskih poteh -- vrnete se po kolovozu proti Zaplani, nato pa na križišču z makadamsko cesto zavijete levo in sledite markacijam -- veliko bolj zanimiva pa je neoznačena pot skozi gozd. Mimo startne hišice se odpravite proti vzhodu (desno, če gledate po smučišču navzdol) in že kmalu boste opazili ozko pot, ki se preko travnika vije med zadnjimi stebri desne vlečnice proti gozdu.

{{<figure src="M_2-2207_IMG.JPG" caption="Zadnji vzpon pred Špico">}}

Pot prvih nekaj metrov teče po travniku, nato pa počasi zavije v gozd, kjer se malce razširi in se začne počasi spuščati. Spust postaja vse bolj strm, že po nekaj minutah strmega spusta pa med drevesi opazite makadamsko cesto, ki se vam bliža z desne. Ko se pot priključi cesti, zavijete levo in sledite markacijam do [planinskega doma na Špici](../spica).

S Špice se na parkirišče pod smučiščem vrnete po poti, po kateri ste prišli, lahko pa sledite markacijam, ki vas bodo po nekoliko nižji poti mimo lovske koče pripeljale nazaj na parkirišče. Če se boste odločili za vrnitev po markirani poti, se začnite s Špice vračati po makadamski cesti, na drugem križišču makadamskih cest (na levi strani je pod drevesom skrit kažipot) zavijete desno, kmalu nato pa vas markacije usmerijo levo na planinsko pot.

Tisti, ki ste se na Ulovko odpravili izpred cerkve na Zaplani, se boste do Šuštarja vrnili naravnost po makadamski cesti (ovinek preko Ulovke je nepotreben), ves čas sledite markacijam z dodatnim pripisom N (Notranjska pot).

Pa še nasvet za tiste, ki ste se najprej povzpeli na Špico, pot pa bi radi nadaljevali do Ulovke -- na drugem križišču (tistim s kažipotom) nadaljujte naravnost še nekaj metrov, nato pa pred drevesom z markacijo in zabrisano puščico v levo zavijte desno na pot, ki se vzpenja v gozd -- pripeljala vas bo naravnost do vrha Ulovke (glej tudi opis poti s Kurena na Ulovko).
