---
date: 2004-08-22 00:00:00+00:00
delta: 350
description: Poleti, ko vas na Veliko planino pripelje vzpenjača, lahko uživate njene
  travnike in gozdičke med krajšim družinskim izletom.
duration: 3
height: 1666
lead: M_3_1378.JPG
map: 1
maplink: https://mapzs.projekti.si/poi/836
multilead: M_6_1655.JPG
multipath: true
name: VelikaPlanina/Sprehod
peak: 46.298105,14.643921
region: kamnik-alps
title: Potepanje po Veliki planini
---
{{<figure src="M_6_1655.JPG">}}

[Velika planina](../) je lahko cilj krajšega ali daljšega planinskega izleta iz doline Kamniške Bistrice ali Črne, lahko se z nje odpravite na daljše visokogorske izlete (na primer čez Konja na Korošico), poleti, ko vas nanjo pripelje vzpenjača, pa lahko uživate njene travnike in gozdičke med krajšim družinskim izletom.

### Osnovni podatki

**Zahtevnost**
:   Poti so večinoma markirane, malce teže je najti le začetek poti proti Kobilni dolini.

**Dostop**
:   Na Veliko planino vas pripelje vzpenjača iz doline Kamniške Bistrice.

**Dolžina**
:   Vzpenjača--Dom na Veliki planini: 1 ura 30 minut\
    Vrnitev mimo Gradišča: 1 ura\
    Skupaj: 3 ure

**Višina**
:   Gradišče: 1666 m

**Višinska razlika**
:   350 m

**Čas obiska**
:   Na izlet se odpravite poleti; sapice, ki pihljajo čez Veliko planino, vas bodo verjetno hladile tudi v najtoplejših dneh.

**Priporočam**
:   Na izletu ne bo napornih vzponov ali spustov, zato planinska oprema ni potrebna.

**Karta**
:   Kamniške in Savinjske Alpe, planinska karta 1 : 50.000

Od vzpenjače do Doma na Veliki planini
--------------------------------------

Do Velike planine vas pripelje vzpenjača iz doline Kamniške Bistrice, do katere vodi cesta skozi Kamnik in Stahovico (ves čas vas bodo usmerjali kažipoti proti Kamniški Bistrici ali Veliki planini). Spodnja postaja vzpenjače je približno 4,5 km za Stahovico na levi strani ceste. Nanjo vas bodo najprej opozorile jeklenice nad cesto, nato pa tudi oznake ob njej.

Poleti vozi vzpenjača na Veliko planino vsak dan ob polnih urah. Natančnejše podatke dobite na [njihovih spletnih straneh](http://www.velikaplanina.si/).

Od zgornje postaje vzpenjače vas kažipoti in markacije usmerijo desno na kolovoz, ki teče med spodnjo postajo sedežnice (na vaši levi) in gostiščem Šimnovec (na vaši desni). Le nekaj metrov za gostiščem Šimnovec se v levo odcepi kolovoz, ki zavije čez travnik proti hišicam, skritim v gozdu. Sledite mu, nato pa se na vseh razcepih držite desnega kraka. Kolovoz se zlagoma spreminja v vedno ožjo, a dobro vidno stezico, ki vas v nekaj minutah pripelje skozi gozdiček do kolovoza pred planšarijo. Tam zavijete levo, na drevesu pa vas že čakata prva markacija in kažipot z oznako FS ter vas pošljeta na nekoliko hitreje se dvigajoč kolovoz, ki vas po nekaj minutah pripelje s travnika v gozd.

{{<gallery>}}
{{<figure src="M_6_1656.JPG">}}
{{<figure src="M_6_1655.JPG">}}
{{</gallery>}}

Vedno ožja steza, označena z rumeno-rdečimi markacijami, vas vodi najprej skozi prijetno senčnat gozd, ki pokriva Kobilno dolino, nato pa po vedno bolj travnatih pobočjih do kolovoza, po katerem vodi precej obljudena markirana pot z Velike planine proti Konju. Na tem kolovozu zavijete desno (navzgor) in se začnete nekoliko bolj strmo vzpenjati, najprej med drevesi, nato pa po odprtih travnikih.

Markacije vas vodijo ves čas rahlo v levo, mimo Velike jame (skoraj 50 metrov globoke vrtače) do razpotja pod Zelenim robom, kjer vas kažipot proti Domžalskemu domu usmeri na širok makadam, ki se zlagoma spušča proti planšarskemu naselju. Slabih 20 minut prijetne hoje vas mimo kapelice pripelje do poti tik pod robom Velike planine, od tam do Doma na Veliki planini (Domžalskega doma) pa je le še kratek vzpon čez travnike.

{{<gallery>}}
{{<figure src="M_6_1662.JPG" caption="Pogled na Gradišče">}} {{<figure src="M_6_1660.JPG" caption="Mimo Velike jame">}}
{{</gallery>}}

Vrnitev čez Gradišče
--------------------

Izlet po Veliki planini lahko zaokrožite s potjo mimo Gradišča. Če ste se v Domžalskem domu dodobra odpočili, boste verjetno uživali v sprehodu tik ob ograji na robu Velike planine, od koder boste imeli tudi čudovit razgled na Kamnik in Ljubljansko kotlino, bolj utrujeni pa boste bržkone sledili markacijam in visokim rdečim drogovom, ki omogočajo sprehode po Veliki planini tudi pozimi.

V obeh primerih se od Domžalskega doma vrnite v dolino. Če ste se odločili za sprehod ob ograji, nadaljujete naravnost navzgor po ozki stezici, ki ob ograji zavije desno in vas čez sedelce po vedno bolj skalnati poti pripelje do razglednega vrha (1646 m), s katerega se nato čez travnik spustite do markirane poti pod seboj.

Tisti, ki ste se odločili za malce manj strmo, a mnogo manj razgledno pot, sledite kolovozu do planšarskega naselja, kjer vas bodo markacije poslale v levo, desno od vrtače na Spodnjem koncu, in vas najprej po stezici, nato pa po precej široki gozdni cesti pripeljale tik pod Gradišče.

{{<figure src="M_6_1665.JPG" caption="Naselje na Veliki planini">}}

Pri koči pod Gradiščem vas kažipot proti sedežnici usmeri v desno, v prijetno travnato kotanjo, ki jo prečkate in se povzpnete še zadnjih nekaj metrov do zgornje postaje sedežnice, s katero se lahko tisti, ki vas med spustom rada bolijo kolena, udobno vrnete do izhodišča. Drugi se boste verjetno raje spustili po razglednih travnikih, s katerih boste lahko ves čas spusta opazovali sosednji Krvavec, desno od njega pa glavni greben Kamniških Alp, v katerem boste hitro prepoznali Kočne, Grintavec, Skuto, Brano, Planjavo in Ojstrico, pod katero se nekoliko niže dvigajo gozdnata pobočja Rzenika in Konja.

Tudi sedežnica vozi poleti vsako polno uro, zato vas po spustu z njo čaka še dobre pol ure čakanja na naslednjo vožnjo vzpenjače.
