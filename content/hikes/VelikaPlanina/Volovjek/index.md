---
date: 2004-07-11 00:00:00+00:00
delta: 640
description: 'Vzpon na Veliko planino z Volovjeka je krajši od dolgih "kondicijskih"
  vzponov iz doline in ravno prav dolg za prijeten dopoldanski izlet.

  '
duration: 4
gpx:
  center:
    lat: 46.285928350000006
    lon: 14.666857499999999
  file: Volovljek.gpx
  modified: 1619847941
  zoom: 14
height: 1666
lead: M_3_1382.JPG
map: 1
maplink: https://mapzs.projekti.si/poi/836
multilead: M_3_1379.JPG
multipath: true
name: VelikaPlanina/Volovjek
nearby:
- /hikes/kranjskareber
- /hikes/velikaplanina
- /hikes/svprimoz_kamnik
- /hikes/klemencajama
- /hikes/strelovec
peak: 46.298105,14.643921
region: kamnik-alps
start: 46.283258,14.688441
title: Velika planina z Volovljeka
---
Na [Veliko planino](../) vodi vrsta markiranih poti: tiste iz doline Kamniške Bistrice ali Črne so precej dolge in zato kondicijsko zahtevne, poti, ki se začnejo na grebenu severno od doline Črne, pa so do popotnikov precej bolj prijazne. Od tam se lahko na Veliko planino odpravite s prevala Volovljek ali s planine Marjanine njive.

### Osnovni podatki

**Zahtevnost**
:   Dobro označena, občasno nekoliko bolj strma pot.

**Dostop**
:   Izlet na Veliko planino začnete na prevalu Volovljek med dolinama Črne in Lučnice.

**Dolžina**
:   Volovljek--Dom na Veliki planini: 2 uri\
    Sprehod do Gradišča: 1 ura\
    Vrnitev v dolino: 1 ura 30 minut\
    Skupaj: 4 do 5 ur

**Višina**
:   Dom na Veliki planini: 1534 m\
    Gradišče: 1666 m

**Višinska razlika**
:   Do Doma na Veliki planini: 500 m\
    Do Gradišča: 640 m\
    Z vrnitvijo mimo Podkrajnika: 710 m

**Čas obiska**
:   Na pot se lahko odpravite v vseh letnih časih.

**Priporočam**
:   Pot je občasno strma -- dobra obutev in planinske palice zato ne bodo odveč.

**Karta**
:   Kamniške Alpe, planinska karta, 1 : 50.000

Z Volovljeka proti Veliki planini
---------------------------------

Vzpon na Veliko planino začnete na prevalu Volovljek, do katerega vodi dobro vzdrževana cesta, ki se malo pod prevalom Črnivec odcepi s ceste med Stahovico in Gornjim Gradom. Če se boste na izlet odpravili iz ljubljanske smeri, sledite v Kamniku smeri proti Kamniški Bistrici, v Stahovici zavijte proti Gornjemu Gradu, nato pa po daljšem vzponu levo proti Kranjskemu Raku/Volovljeku. Če prihajate iz Savinjske doline, zavijte v Radmirju proti Gornjemu Gradu in sledite kažipotom proti Kamniku, kmalu za prevalom Črnivec pa zavijte desno proti Kranjskemu Raku.

Na prevalu Volovljek lahko poskusite parkirati ob okrepčevalnici tik ob cesti, še bolje pa bo, če se boste zapeljali nekaj metrov po makadamski cesti, ki vodi proti Tihi dolini, in avto pustili na manjšem parkirišču na začetku gozda. Markirana pot se začne ob okrepčevalnici in vodi navzgor med hišami, mimo psa, ki te skrbno oblaja. Za zadnjo hišo pa zapusti kolovoz in se nadaljuje po ozki stezici čez travnik. Stezica hitro zavije v gozd, kjer se razširi in se začne brž vzpenjati po pobočju.

Kažipoti Velike planine navadno ne omenjajo, pač pa vas pošiljajo proti Domžalskemu domu (Domu na Veliki planini), Črnuškemu domu (Domu na Mali planini), Jarškemu domu (še eni okrepčevalnici med njima) ali planini Kisovec, kjer vas prav tako čaka okrepčevalnica. Avtorji kažipotov imajo očitno svoje mnenje o tem, kaj je za planinca najpomembnejše .

V začetku je pot po gozdu precej razrita in blatna, ko pa se otresete cest za spravilo lesa, s katerimi je prepredeno pobočje, postane steza dosti bolj prijazna in vas v dobrih 15 minutah pripelje do ograde okoli Rakovih ravni, prve planine ob poti.

{{<figure src="M_3_1343.JPG" caption="Rakove ravni">}}

Markacije vas pošljejo po ozki, prijetno razgibani stezi desno ob ogradi do križišča gozdnih cest, kjer ste postavljeni pred zanimivo uganko: le po kateri cesti bi nadaljevali pot. Hiter pogled na zemljevid tokrat pomaga; pravi odgovor je kolovoz, ki se med cestami vije po planini naravnost pred vami.

Na planini se držite bolj desno, za pašniki pa boste pod prvo smreko našli markacijo, ki vas usmeri proti naslednjemu vzponu skozi gozd, tokrat le za nekaj minut in že so pred vami vikendi, mimo katerih se povzpnete po ozki cesti. Čaka vas še en gozdnat vzpon; prej široka pot postaja vse bolj neopazna stezica, po kateri vas vodijo dobro vidne markacije, ki po dobre pol ure strmega vzpona pripeljejo do makadamske ceste pod Gojško planino.

{{<figure src="M_3_1344.JPG" caption="Pogled na Raduho (zadaj v sredini)">}}

Velika planina
--------------

Čez Gojško planino se med razglednimi travniki povzpnete najprej na Malo planino, na začetku katere boste hitro opazili Črnuški dom na skali daleč spredaj. Nekje na sredi planine zavije markirana pot v desno, med skale, in vas po krajšem vzponu pripelje do razcepa, kjer se lahko odločite, ali boste malicali v Domžalskem, Črnuškem ali Jarškem domu. Jaz sem se odločil za prvega, ker sem nameraval nadaljevati pot proti Veliki planini; širok kolovoz me je do njega pripeljal v nekaj minutah.

{{<gallery>}}
{{<figure src="M_3_1350.JPG" caption="Gojška planina">}}{{<figure src="M_3_1365.JPG" caption="Mala planing">}}
{{<figure src="M_3_1376.JPG" caption="Domžalski Dom">}}
{{</gallery>}}

Po krajšem počitku se lahko odločite za vrnitev po poti, po kateri ste se povzpeli, svetoval pa bi vam, da izlet podaljšate še vsaj do Gradišča na Veliki planini. Spust v dolino lahko začinite še z nekoliko bolj orientacijsko zahtevno potjo čez planino Kisovec in mimo Podkrajnika.

{{<figure src="M_3_1382.JPG" caption="Kapelica na Veliki planini">}}

Sprehod po Veliki planini je najbolje začeti na robu planine, kjer ob žični ograji vodi dobro uhojena stezica. Od Domžalskega doma se spustite po markirani poti do kažipotov v manjši dolini pod domom, od tam pa jo uberite kar naravnost navzgor čez travnike do ograje, ki jo že vidite pred seboj. Z roba se vam bo odprl lep razgled na Ljubljansko polje globoko spodaj, ozka stezica pa vas bo vodila najprej do manjšega sedla (na skalah ob njem boste spomladi našli avriklje), nato pa naravnost navzgor do naslednjega vrha (1646 m), od koder se odpre čudovit razgled na okolico. Če želite, se lahko spustite v dolino in se povzpnete še na sosednje 20 metrov višje Gradišče, lahko pa poiščete markirano pot pod seboj in se mimo koč na Veliki planini vrnete proti Domžalskemu domu.

{{<figure src="M_3_1379.JPG" caption="Pogled na vrhove Kamniških Alp">}}

Tisti, ki želite narediti nekoliko večji krog, lahko zavijete še proti Tihi dolini, od tam pa mimo Mačkinega kota po makadamski cesti do planine Konjščica, s katere se po markirani poti povzpnete nazaj na Veliko planino.

Vrnitev čez planino Kisovec
---------------------------

Če želite iz izleta na Veliko planino narediti krožno pot, se lahko vrnete čez planino Kisovec. V dolini pod Domžalskim domom zavijte levo in sledite kolovozu, ki vas čez položne travnike popelje desno pod Domom na Mali planini (ta pot je večinoma markirana samo na zemljevidu).

Kolovoz se na robu Male planine začne spuščati in vas mimo napajališča (Curle) popelje vedno bolj strmo navzdol. Čez slabih 300 metrov se z leve priključi tudi markirana pot. Na poseki, čez katero je speljan daljnovod na Malo planino, se markacije spet izgubijo. Najbolje bo, da sledite stezi, speljani tik pod daljnovodom; ta vas zanesljivo pripelje do planine Kisovec, ki jo že vidite pod seboj (pomladi in jeseni pa vam bodo v pomoč tudi kravji zvonci).

Približno na polovici spusta boste prišli do razcepa, kjer bi se lahko v desno odpravili do sv. Primoža nad Stahovico, levo pa pelje pot do Kisovca.

{{<gallery>}}
{{<figure src="M_3_1383.JPG" caption="Spust proti Kisovcu">}}
{{<figure src="M_3_1385.JPG" caption="Planina Kisovec">}}
{{<figure src="M_3_1386.JPG" caption="Proti Rakovim ravnem">}}
{{</gallery>}}

Na planini Kisovec zavijte na makadamski cesti levo (uporaben kažipot v to smer boste iskali zaman), nato pa desno na stezico, ki vas popelje mimo zadnjih stanov do lese v ogradi. Za ogrado boste v gozdu opazili prvo obledelo markacijo, ki vas popelje na razgibano stezico. Ta se začne kmalu strmo spuščati, tu in tam boste našli kakšno staro markacijo, po petnajstih minutah pa boste prišli na naslednjo ozko gozdno cesto.

Na cesti zavijete levo, po krajšem zložnem vzponu pridete do makadama, kjer zavijete desno, in se po nekaj minutah spusta znajdete na križišču na Rakovih ravneh. Od tam do avtomobila vas čaka le še krajši spust skozi gozd.
