---
date: '2006-10-22T00:00:00'
delta: 635
description: Na Žavcarjevem vrhu se greben Kozjaka, po katerem severno od Drave teče
  meja med Slovenijo in Avstrijo, prvič povzpne nad 900 metrov. Vrh ni razgleden,
  izpred planinskega doma pod njim pa se odpira lep pogled na Dravsko dolino in Pohorje
  onkraj nje.
dirty: true
duration: 6
height: 915
image:
- M_7_2720.JPG
- M_7_2715.JPG
- M_7_2716.JPG
- M_7_2717.JPG
- M_7_2721.JPG
- mapgps.jpg
- path_1.gif
lead: M_7_2717.JPG
map: 1
name: ZavcarjevVrh
title: Žavcarjev vrh
x: 540
y: 162
---
{{<figure src="M_7_2720.JPG" caption="Planinski dom na Žavcarjevem vrhu">}}

Na Žavcarjevem vrhu se greben Kozjaka, po katerem severno od Drave teče meja med Slovenijo in Avstrijo, prvič povzpne nad 900 metrov. Vrh ni razgleden, izpred planinskega doma pod njim pa se odpira lep pogled na Dravsko dolino in Pohorje onkraj nje. Do koče pod Žavcarjevim vrhom je speljanih več markiranih poti, ki precej časa tečejo po asfaltnih ali makadamskih cestah. Najbolje se boste cestam izognili, če se boste tja odpravili po markirani poti s Slemena, zaselka ob magistralni cesti Maribor--Dravograd.

### Osnovni podatki

**Zahtevnost**
:   Odlično označena, občasno precej strma pot.

**Dostop**
:   Pot na Žavcarjev vrh se začne na Spodnjem Slemenu, zaselku ob cesti Maribor--Dravograd.

**Dolžina**
:   Slemen--Žavcarjev vrh: 3 ure\
    Vrnitev: 2 uri\
    Skupaj: 5 do 6 ur

**Višina**
:   915 m

**Višinska razlika**
:   635 m

**Čas obiska**
:   Na pot se lahko odpravite v vseh letnih časih.

**Priporočam**
:   dobro obutev in planinske palice.

**Zemljevid**
:   Pohorje, planinska karta 1 : 50.000

Kratek opis poti
----------------

{{<figure src="M_7_2715.JPG">}} {{<figure src="M_7_2716.JPG" caption="Prvi vzponi">}}

Pot na Žavcarjev vrh se začne na koncu zaselka Spodnji Slemen ob magistralni cesti Maribor--Dravograd. V Mariboru sledite kažipotom proti Dravogradu. Po nekaj kilometrih boste tik pred tablo, ki označuje konec zaselka Spodnji Slemen, opazili makadamsko cesto in planinske kažipote. S parkiranjem so težave; najbolje bo, da se odpeljete še dobrih sto metrov dlje čez mostiček do odcepa za Sveti Duh in parkirate levo pred kmetijsko zadrugo.

{{<figure src="M_7_2717.JPG" caption="Travniki pred Urbasom">}}

Markacije vas od planinskega kažipota usmerijo po makadamski cesti, ki se nadaljuje v zelo strm asfaltiran klanec. Na vseh razcepih so markacije ali kažipoti, ki vas med manjšimi hišami in zidanicami pripeljejo do kolovoza, po katerem se hitro vzpnete do naslednje makadamske ceste. Ta teče po razglednem travnatem grebenu, pri zadnji hiši (Gosaku) pa spet nadaljujete hojo po kolovozu, ki se dlje časa precej strmo vzpenja skozi gozd. Ko se mu z leve priključi nekoliko širši kolovoz, je večina vzpona za vami; na klopci na prvem travniku si lahko ob pogledih na okoliške hribe malce odpočijete.

Pot se zdaj začne rahlo spuščati in vas popelje mimo vrste kmetij (Urbas, Jarc in Hober) do odcepa, kjer se v desno spušča cesta v dolino, vas pa markacije pošljejo naravnost v naslednji klanec, vrh katerega boste našli turistično kmetijo Stari kovač (naslednja možnost za počitek in odžejanje). Od te boste po zlagoma vzpenjajoči se cesti prišli do razcepa množice kolovozov. Sledite markacijam po ozki stezi, ki se mimo znamenja povzpne do zadnje kmetije pod vrhom (Haudina). Do planinskega doma je le še nekaj minut vzpona po ozki cesti, ki si komaj zasluži to ime.

{{<figure src="M_7_2721.JPG" caption="Pot do vrha">}}

Po počitku pred domom se morate odpraviti še do vrha; ne zaradi razgleda (tega ni), ampak zaradi čudovitega smrekovega gozda, skozi katerega je speljana pot. Ta se začne desno od kapelice za kočo in vas v nekaj minutah pripelje do geodetskega kamna na vrhu. V dolino se nato vrnete po poti, po kateri ste se povzpeli, množica cest in kolovozov pa vam seveda ponuja še obilico drugih možnosti.
