---
date: '2005-08-07T00:00:00'
delta: 200
description: Mala gora je razgledna travnata planota, stisnjena med strme apnenčaste
  stene, ki se zahodno od Ajdovščine dvigujejo nad Vipavsko dolino, in nekoliko višji
  Čaven.
dirty: true
duration: 2
height: 1034
image:
- M_5_2552.JPG
- M_5_2551.JPG
- M_5_2552.JPG
- mapgps.jpg
- path_1.gif
- alt.gif
lead: M_5_2552.JPG
map: 1
name: MalaGora
title: Mala gora
x: 411
y: 87
---
{{<figure src="M_5_2552.JPG">}} Mala gora je razgledna travnata planota, stisnjena med strme apnenčaste stene, ki se zahodno od Ajdovščine dvigujejo nad Vipavsko dolino, in nekoliko višji Čaven. Med sprehodom po njej boste zagotovo uživali v lepih razgledih, ljubitelje rož pa bodo razveselile nekatere redke rože: perunike, košutniki, preobjede in celo močvirski svišč. Izlet je zaradi razglednosti in majhne višinske razlike primeren tudi za družine z otroki.

### Osnovni podatki

**Zahtevnost**
:   Markirana precej položna pot.

**Dostop**
:   Na sprehod po Mali gori se lahko odpravite od planinskega doma na Čavnu, lahko pa se nanjo povzpnete tudi iz Vipavske doline; čeznjo vodita na Čaven markirani poti iz Lokavca in Stomaža.

**Dolžina**
:   Krožna pot od doma na Čavnu: 2 uri

**Višina**
:   1034 m

**Višinska razlika**
:   200 m

**Čas obiska**
:   Mala gora je lepa v vseh letnih časih, najlepša pa od pomladi do sredine poletja, ko vas med potjo razveseljuje travniško cvetje. Poleti se na izlet odpravite zjutraj ali proti večeru.

**Priporočam**
:   Za ta izlet ne potrebujete planinske opreme. Sredi poletja je pot precej zaraščena; zaščitite se pred klopi.

**Karta**
:   Goriška, izletniška karta 1 : 50.000

Kratek opis poti
----------------

{{<figure src="M_5_2551.JPG" caption="Skale nad Malo goro">}}

Krožno pot po Mali gori boste začeli pred planinskim domom na Čavnu, do koder se lahko povzpnete s Predmeje, iz Lokavca ali Stomaža~~,~~ ali pa se do tja pripeljete z avtomobilom. Tisti, ki se boste odločili za najbolj udobno pot, v križišču sredi Predmeje sledite kažipotu proti Lokvam, nato pa na razcepih poiščite dobro vidne kažipote proti Čavnu (vse stranpoti pa so tako ali tako zaprte z zapornicami).

Pred planinskim domom poiščite stezico, ki se spušča v desno ob robu travnika proti Kuclju. Krajši spust skozi gozd vas pripelje na prvi travnik, ki ga prečkate in se začnete nekoliko bolj strmo spuščati po senčnem kolovozu. Pred koncem spusta se v levo navzdol odcepi markirana pot proti Mali gori (oznaka *Kamnje*), ki vas v daljših zavojih po precej dolgem spustu skozi gozd (med spuščanjem boste zgubili skoraj 200 višinskih metrov) pripelje do travnikov okoli *Koče dobrih ljudi* na Mali gori.

{{<figure src="M_5_2552.JPG" caption="Sprehod po travnikih">}}

Pred kočo vas čaka grozd kažipotov; sledite tistim proti Lokavcu (tudi *Pot po robu*) na kolovoz, ki se mimo koče zlagoma vzpenja v gozd. Na robu travnikov se kolovoz spremeni v ozko stezico; čaka vas najlepši del izleta po razglednih travnikih, polnih rož. Krajši sprehod vas pripelje do naslednjega kažipota, kjer se lahko začnete vračati proti izhodišču (smer *Čaven*) ali pa si izlet še nekoliko podaljšate (*Pot po robu*).

Če se boste odločili za krajšo različico, vas bo pot popeljala skozi gozd, v katerem se boste začeli vzpenjati, na razgledne travnike pod planinskim domom, kjer se vaša pot združi s tisto, ki se vzpenja iz Lokavca. Od tod je do planinskega doma le še nekaj minut zmernega vzpona.
