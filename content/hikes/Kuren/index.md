---
date: 2010-12-15 00:00:00+00:00
delta: 220
description: Če ste se odločili, da boste nedeljsko kosilo v gostilni z odlično domačo
  hrano združili s krajšim sprehodom, je Kuren nad Staro Vrhniko skoraj idealen izbor.
duration: 2
height: 520
lead: M_0-3048_img.jpg
maplink: https://mapzs.projekti.si/path/31629
name: Kuren
nearby:
- /hikes/spica
- /biking/vrhnikazaplana
- /biking/zaplanarovte
- /hikes/kozljek
- /hikes/korena
peak: 45.978816,14.265946
region: notranjska
start: 45.973964,14.291890
title: Kuren
---
Kuren je osamljen zaselek na pobočju Planine -- hribovja, ki ločuje Zaplano od Vrhnike in Ljubljanskega barja. Sestavlja ga le nekaj kmetij, od katerih je naseljena le ena, in prijazna cerkvica sv. Miklavža, ki oživi (tako kot marsikatera druga slovenska cerkev) le enkrat na leto. V zadnjih letih se na Kuren vrača življenje -- eno od kmetij so obnovili in v njej oživeli gostilno, ki postaja vedno bolj znana po odlični hrani pripravljeni v krušni peči. Ta kmetija bo tudi naš cilj.

{{<figure src="M_0-3048_img.jpg" caption="Kuren s Planine">}} 

## Osnovni podatki

Zahtevnost
:   Enostavna, dobro označena pot. Idealno kot prijeten družinski sprehod na nedeljsko kosilo.

Dostop
:   Pot na Kuren začnemo vStari Vrhniki

Dolžina
:   Stara Vrhnika -- Kuren: 1 ura, povratek po isti poti 45 minut. Skupaj približno 2 uri.

Višina
:   520 m

Višinska razlika
:   220 m

Čas obiska
:   Na Kuren se lahko odpravite v vsakem letnem času, zaradi razgleda na Ljubljansko kotlino je seveda priporočljiv izlet v lepem vremenu.

Priporočam
:   Pot je enostavna, zato se na Kuren lahko povzpnete tudi v športnih copatih. V poletnih mesecih je gozd, skozi katerega teče pot, poln nadležnih komarjev, zato sredstvo za odganjanje mrčesa ne bo odveč.

Karta
:   Ljubljana in okolica, 1:50.000, PZS

{{<hike-details-extra>}}

Stara Vrhnika
-------------

Avtocesto Ljubljana - Postojna zapustite na izvozu Vrhnika. Pri prvem semaforju v Vrhniki zavijete proti Horjulu in čez dober kilometer pridete do Stare Vrhnike. Avto pustite na parkirišču pred trgovskim centrom na desni strani ceste, nato pa se mimo gostilne Polž (na vaši desni) in vojašnice (na vaši levi) odpravite proti Stari Vrhniki.

V Stari Vrhniki sledite glavni cesti mimo gasilskega doma, nato pri kapelici uberete levo pot mimo kapelice, ki vas pripelje do cerkve sv. Lenarta z lepo sliko sv. Krištofa na zunanji strani cerkve.

Za cerkvijo se pri razcepu ob spomeniku držite desne ceste (leva zavije nazaj proti Betajnovi), ki se začne kmalu vzpenjati v klanec. Na koncu asfaltne poti vas čakajo markacije, ki vas usmerijo desno v gozd.

{{<gallery>}}
{{<figure src="M_9-2994_IMG.JPG">}}
{{<figure src="M_9-2995_IMG.JPG">}}
{{<figure src="M_0-3001_IMG.JPG">}}
{{</gallery>}}

Po pobočju Planine proti Kurnu
------------------------------

Vzpon na Kuren poteka v celoti po gozdu -- prvi pogled na Ljubljansko kotlino boste dobili šele na cilju, ob poti pa lahko mimogrede opazite vrsto zanimivih rož, ki jim prija nekoliko vlažno in senčno okolje. Konec poletja boste opazili podlesni črnivec z zanimivo vijoličasto kapo, svečnik z lepimi modrimi cvetovi, nežne ciklame, pozorno oko pa bo opazilo tudi volčje jabolko in volčjo češnjo (obe rastlini sta strupeni, zato ju pustite na miru).

Večino časa hodite po lepi gozdni poti, ki se enakomerno vzpenja, gozd pa poskrbi, da tudi sredi poletja ni prevroče. Dvakrat boste prečkali cesto iz Stare Vrhnike proti Zaplani, nato pa se bo pot počasi začela krčiti in kmalu boste opazili kažipot, ki vas bo usmeril desno proti Kurnu. Od tod je do vašega cilja le še nekaj minut hoje.

{{<gallery>}}
{{<figure src="M_0-3012_IMG.JPG">}}
{{<figure src="M_0-3033_IMG.JPG">}}
{{</gallery>}}

Kuren
-----

Na poti proti Kurnu boste najprej opazili kmetijo na levi strani, doživeli "prijazen" pozdrav domačih psov, nato pa prišli do turistične kmetije, ki je naš cilj. 

Pred kosilom si vsekakor oglejte še cerkev in razgled z roba travnika, če boste imeli srečo pa vas bodo pozdravile še srne ali mufloni, ki jih redijo v bližini.

Jeseni in pozimi bo razgled na Ljubljansko kotlino še posebej zanimiv -- Kuren je navadno tik nad zgornjim robom inverzije in se kopa v soncu medtem ko je pod vami megleno morje.

Po kosilu v gostilni na Kurnu se lahko vrnete v dolino, lahko pa izlet nadaljujete v več smereh:

-   Na [Špico](../spica), kjer je planinski dom -- od tod boste imeli lep razgled na jug in vzhod.
-   Na Ulovko, najvišji vrh hribovja, od koder se v lepem vremenu vidijo celotne slovenske Alpe, od Krna do Pece.
-   Preko Ulovke na Zaplano, lahko pa tudi naprej proti Rovtam.

{{<gallery>}}
{{<figure src="M_0-3030_IMG.JPG">}}
{{<figure src="M_0-3029_IMG.JPG">}}
{{<figure src="M_0-3028_IMG.JPG">}}
{{</gallery>}}