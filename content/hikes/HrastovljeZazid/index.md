---
date: 2004-04-04 00:00:00+00:00
delta: 330
description: 'Obronki Bržanije skrivajo slikovite stare kraške vasice, makadamske
  poti in kolovozi pa nas vodijo po zanimivi mešanici tal, kjer stalno prehajamo s
  fliša na apnenčaste kraške travnike in nazaj.

  '
difflevel: 2
duration: 3.5
height: 450
lead: M_7_0721.JPG
map: 1
maplink: https://mapzs.pzs.si/path/31057
name: HrastovljeZazid
nearby:
- /hikes/kojnik
- /hikes/kuk
- /hikes/lipnik
- /hikes/podgorje
- /hikes/lacna
peak: 45.500573,13.932688
region: istria
start: 45.509500,13.900605
title: 'Obronki Bržanije: od Hrastovelj do Zazida'
---
{{<figure src="M_7_0721.JPG" caption="Cerkev v Hrastovljah, za njo skale Kraškega roba">}}

Kraški svet se pred slovensko Istro nenadoma prelomi in se v skalnih stopnjah spušča proti Bržaniji, najbolj severni dolini flišnate Istre, po kateri se vije Rižana s svojimi pritoki. Obronki Bržanije skrivajo slikovite stare kraške vasice, makadamske poti in kolovozi pa nas vodijo po zanimivi mešanici tal, kjer stalno prehajamo s fliša na apnenčaste kraške travnike in nazaj, kar nam omogoča, da med izletom občudujemo tako rastline suhih kraških travnikov kakor tudi tiste, ki so jim všeč nekoliko bolj vlažna flišna tla. Pot nas bo tokrat vodila od Hrastovelj z znamenito cerkvijo sv. Trojice mimo zapuščene vasice Zanigrad do Zazida na planoti pod strmimi skalnimi stenami Jampršnika in nazaj skozi Dol pri Hrastovljah do izhodišča.

### Osnovni podatki

**Zahtevnost**
:   Pot je le deloma markirana, vendar orientacijsko ni zahtevna. Strm je samo vzpon iz doline Hrastovskega potoka do cerkve sv. Štefana (100 metrov višinske razlike).

**Dostop**
:   Na krožno pot med Bržanijo in Kraškim robom se bomo odpravili iz Hrastovelj.

**Dolžina**
:   3--4 ure

**Višina**
:   Najvišja točka na naši poti je približno 450 metrov nad morjem.

**Višinska razlika**
:   330 metrov

**Čas obiska**
:   Na izlet se odpravite pomladi (v aprilu ali maju). Marca bodo kraški travniki še počivali, od junija pa bo (razen v oblačnem vremenu) že prevroče.

**Priporočam**
:   Za vzpon po strmih flišnih pobočjih pod Zanigradom priporočam planinske čevlje, saj v športnih copatih rado zdrsne. Preostala pot je dosti bolj položna.

**Karta**
:   Slovenska Istra, Bržanija in Kras, planinska karta 1 : 50.000, PZS

{{<hike-details-extra>}}

O vasicah, skozi katere se boste sprehodili na tem izletu, boste na Internetu našli več podatkov na teh straneh:

-   [Virtualna panorama Hrastovelj](http://www.burger.si/Hrastovlje/Hrastovlje.htm) in [cerkve sv. Trojice](http://www.burger.si/Hrastovlje/Hrastovlje_4.html).
-   Več podatkov o [Hrastovljah](http://www.koper.si/povezave/podezelje/crnikal/hrastovlje/hrastovlje.htm), [Zanigradu](http://www.koper.si/povezave/podezelje/crnikal/zanigrad/zanigrad.htm) in [Zazidu](http://www.koper.si/povezave/podezelje/zazid/zazid/zazid.htm).

Iz Hrastovelj do Zanigrada
--------------------------

Krožno pot po obronkih Bržanije začnete v Hrastovljah, slikoviti kraški vasici, najbolj znani po znameniti cerkvi sv. Trojice s fresko mrtvaškega plesa. Do Hrastovelj boste prišli po cesti, ki se na dnu črnokalskega klanca odcepi proti Buzetu -- sledite znakom za Buzet, na klancu proti Kubedu pa vas kažipot usmeri levo navzdol, nazaj v Rižansko dolino. Nad Hrastovljami se zapeljete se do parkirišča pod znamenito cerkvijo, kjer lahko brez skrbi pustite avto. Pred začetkom izleta si vzemite nekaj minut časa in uživajte v razgledu -- za cerkvijo, ki je razen zvonika v celoti skrita za taborskim obzidjem, se v terasah dvigujejo strme apnenčaste stene Kraškega roba, levo v daljavi se blešči cerkev na Črnem Kalu, nad dolino pa se pne nov viadukt. Onkraj doline hitro opazite staro cerkvico sv. Štefana, vaš prvi cilj.

Pri parkirišču se že začnejo markacije, ki vas vodijo mimo cerkve po asfaltni cesti. Ta se hitro spusti nazaj v vas, sredi nje zavije desno navzdol v dolino Hrastovskega potoka, nato pa se na koncu vasi spremeni v širok kolovoz, ki zlagoma pripelje do mosta čez potok. Spomladi boste ob tej poti brž opazili čapljevce, hrušice, nekoliko niže pa pod drevesi blazine dišeče vijolice.

{{<figure src="M_6_0694.JPG" caption="Prvi strmi vzponi">}}

Za mostom se začne kolovoz najprej počasi vzpenjati, nato pa se razcepi in markacija visoko nad vami vas usmeri naravnost navzgor po stezici, ki se vije po strmem flišnatem pobočju proti progi. Po previdnem prečkanju proge (vlak boste zagotovo slišali precej prej, kot ga boste zagledali, saj se proga v okljukih vije po vsej dolini) se strmo vzpnete, najprej po flišu, na katerem tudi v suhih dneh prav neprijetno drsi, nato v ključih med skalami pod apnenčastim skalnim robom. Ko se povzpnete čez rob, se znajdete na makadamski cesti tik pred cerkvico sv. Štefana v Zanigradu.

{{<note warn>}}Markirano pot so v tem delu v zadnjih letih speljali nekoliko drugače. Sledite markacijam, pa boste prišli do Zanigrada.{{</note>}}

{{<gallery>}}
{{<figure src="M_6_0700.JPG" caption="Zanigrad">}}
{{<figure src="M_6_0699.JPG" caption="Pogled na Hrastovlje">}} {{<figure src="M_6_0696.JPG" caption="Cerkev sv. Štefana">}}
{{</gallery>}}

Po strmem vzponu si pri cerkvici sv. Štefana malce odpočijte in uživajte v pogledu na Hrastovlje, za katerimi se dviguje pobočje Lačne, nato pa nadaljujte po levem kolovozu, ki se zložno vzpenja do proge. Kolovoz vas že po nekaj metrih pripelje do Zanigrada, zapuščene vasice, kjer markirana pot zavije v levo; zapustite jo in nadaljujte hojo po kolovozu, pod železniško progo, nato pa jo na prvem razcepu uberite naravnost (po levem kraku).

Mimo Zazida
-----------

Kolovoz se zlagoma dviga po vedno bolj kraškem svetu po dolini med Podpeškim Brgodcem in Jerebinami, nato pa naenkrat zavije ostro levo. Zapustite ga in sledite ožji stezi, ki vodi naravnost. Čaka vas najlepši del izleta -- hodite po zapuščenem kolovozu med posameznimi borovci; v sončnih dneh vas bo prijetno grelo sonce, zatišni kotički pa tudi pomladi dajejo vtis zgodnjega poletja. Steza, ki je večinoma zaraščena s travo in zato zelo prijetna za hojo, se počasi oži in postaja vedno bolj zabrisana, vendar se nikakor ne morete izgubiti, saj vas na levi ves čas spremlja skalni rob Podpeškega Brgodca.

{{<gallery>}}
{{<figure src="M_7_0702.JPG" caption="Po kolovozu proti Zazidu">}}
{{<figure src="M_0-4049_IMG.JPG" caption="Zazid z Jampršnika">}}
{{</gallery>}}

Dobrih petsto metrov pred Zazidom se steza dvigne do skalnega roba, se vzpne čezenj in vas med skrbno obdelanimi vinogradi in travniki pred Zazidom pripelje do asfaltne ceste, ki skozi Podpeč in Zazid pelje do Ratitovca. Po cesti hodite približno sto petdeset metrov, nato pa zavijete navzgor, do nogometnega igrišča. Za njim boste opazili ozko stezico, ki se vzporedno s cesto zložno dviga skozi borov gozd (pot naj bi bila markirana, vendar razen dveh skorajda izbrisanih rdečih črt nekje na sredi poti oznak ne boste opazili). Med dvigovanjem steza počasi zapusti gozd, se razcepi (zavijete desno) in vas pripelje na kolovoz, ki vas bo popeljal čez kraške travnike Šuštivja. V marcu boste na teh travnikih našli obilico istrskih telohov, tu in tam pa vas bo med suho travo osrečil tudi osamljen cvet progastega žafrana.

Kolovoz počasi zavije levo, se spusti v kraško dolino, nato pa vas po sosednjem pobočju počasi odpelje proti pobočjem Gradeža, ki ga že vidite pred seboj (njegov travnati vrh je zelo dobra orientacijska točka). Ko se z leve priključi pot, ki pelje s Slavnika, postanejo markacije znova zelo pogoste in dobro vzdrževane. Travnike kmalu spet zamenja gozd, in že po nekaj minutah se znajdete na naslednjem skalnem robu, čez katerega se začnete počasi spuščati proti kolovozu, ki se iz Dola pri Hrastovljah dviga proti Gradežu.

{{<gallery>}}
{{<figure src="M_7_0714.JPG" caption="Pogled na morje">}} {{<figure src="M_7_0713.JPG" caption="Med Zazidom in Dolom">}}
{{</gallery>}}

Na tem kolovozu zavijete desno in se po strmem klancu spustite do železniške proge pri Dolu (med spustom vas čaka še pogled na morje). Za mostom čez progo postane kolovoz precej položen in vas kmalu pripelje do asfaltne ceste v Dolu. Sredi njega pri spomeniku zavijete levo navzdol (v bližini boste opazili kažipot za Zanigrad), nato pa se po asfaltni cesti vrnete v Hrastovlje.

Preden se boste odpeljali iz Hrastovelj, si morate ogledati še notranjost cerkve. Da ne pokvarim presenečenja, naj samo namignem, da je znameniti mrtvaški ples le eden od manjših prizorov v njej.
