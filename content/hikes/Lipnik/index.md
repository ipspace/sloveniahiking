---
date: 2004-06-06 00:00:00+00:00
delta: 420
description: |
  Na Kraškem robu, kjer se apnenčasti kraški svet terasasto spušča proti flišnim pobočjem Bržanije, stoji neizrazit travnat vrh Lipnik.
duration: 4
height: 804
lead: M_2_1203.JPG
map: 1
maplink: https://mapzs.projekti.si/poi/4193
name: Lipnik
peak: 45.479620,13.966214
region: istria
start: 45.499389,13.931462
title: Lipnik iz Zazida
---
{{<figure src="M_2_1203.JPG">}}

Na Kraškem robu, kjer se apnenčasti kraški svet terasasto spušča proti flišnim pobočjem Bržanije, stoji neizrazit travnat vrh Lipnik. Marsikdo, ki se odpravi na daljši izlet od Hrastovelj proti Goliču in Kojniku, ga verjetno ne bo niti opazil, saj se mu bo mudilo proti skoraj sto metrov višjemu Goliču. Tistim, ki iščete krajše, manj zahtevne izlete, pa bo verjetno všeč vzpon na Lipnik iz Zazida, saj boste med njim lahko občudovali zelene travnike in gozdove na flišnih tleh okoli Zazida, nizke kraške travnike pod Kraškim robom in prepišne, z burjo prevetrene travnike med Lipnikom in Goličem.

### Osnovni podatki

**Zahtevnost**
:   Markirana, večinoma položna pot

**Dostop**
:   Na Lipnik vodi markirana pot iz Zazida, vasice tik pod strmimi stenami Kraškega roba.

**Dolžina**
:   Zazid--Lipnik: 2 uri\
    Vrnitev po isti poti: 1 ura 30 minut\
    Vrnitev čez Zalipnik: 2 uri\
    Skupaj: 4 ure

**Višina**
:   804 m

**Višinska razlika**
:   420 m

**Čas obiska**
:   Na izlet se odpravite od jeseni do pozne pomladi. Najlepše je v maju, ko na kraških travnikih okoli Lipnika cvetijo narcise, potonike, perunike in zlati koreni.

**Priporočam**
:   Ta izlet ne zahteva planinske obutve, na skalnatih kraških travnikih pa morda ne bodo odveč čevlji, ki vam dobro držijo gležnje.

**Karta**
:   Slovenska Istra, Bržanija in Kras, planiniska karta 1 : 50.000, PZS

{{<hike-details-extra>}}

Iz Zazida proti Lipniku
-----------------------

Izlet začnete v Zazidu, vasici po strmimi stenami Kraškega roba. Do izhodišča boste najhitreje prišli po cesti skozi Podpeč:

-   Na dnu črnokalskega klanca zavijete z magistralne ceste Ljubljana--Koper v smeri Buzet/Buje (če prihajate iz koprske smeri, morate zaviti proti Buzetu na drugem odcepu, ne v Rižani).
-   Po približno petsto metrih se v levo odcepi ozka asfaltna cesta (smer Bezovica/Podpeč/Zazid/Ratitovec).
-   Cesta vas vodi skozi Predloko, Loko in Bezovico. V Bezovici na križišču sredi vasi zavijete levo proti Podpeči.
-   Po krajšem strmem vzponu se pripeljete v Podpeč, silno stisnjeno kraško vasico, kjer se počasi in previdno pretaknete med hišami.
-   Od Podpeči do Zazida vas čaka še tri kilometre položne lepo vzdrževane asfaltne ceste.

V Zazidu parkirajte ob nogometnem igrišču nad cesto proti Rakitovcu. Po položno vzpenjajoči se cesti se sprehodite skozi vas. Na koncu vasi se na križišču asfaltna cesta spremeni v makadam (izberite pot naravnost), ki se položno vzpenja med z grmovjem obraščenimi travniki.

Po dvajsetih minutah vedno bolj strmega vzpona vas makadamska cesta pripelje do razcepa; rdeča črta na tleh vam namiguje, da zavijte levo, v desno pa vas vabi kažipot proti Evgenovemu spomeniku. Pomladi se kažipotu vsekakor splača slediti, saj vas pripelje na z rožami bogate travnike. Po ogledu spomenika se vrnete na makadamsko cesto in ji sledite navzgor po pobočju.

{{<gallery>}}
{{<figure src="M_1_1168.JPG">}}
{{<figure src="M_1_1155.JPG">}}
{{<figure src="M_1_1181.JPG">}}
{{</gallery>}}

Tu boste opazili tudi prve markacije, ki vas vabijo na strme bližnjice, speljane po flišnih pobočjih. Te bližnjice vam pomagajo, da že v nekaj minutah pridete do skorajda zapuščene železniške postaje Zazid, ki jo boste morda izkoristili za prvi počitek.

V pogovoru z železniškim delavcem sem izvedel, da vlaki med Kozino in Koprom na tej postaji še vedno ustavljajo, potnikov pa skorajda ni več. Morda lahko to izkoristite za zanimiv celodnevni izlet iz Zazida čez Kojnik in Slavnik do Kozine.

Makadamska cesta prečka železniško progo in vas hitro pripelje do razcepa: v levo vodi pot mimo Jampršnika na Kojnik in Slavnik, v desno pa kolovoz proti Lipniku in Goliču. Vedno bolj zaraščen kolovoz vas položno vodi skozi gozd, po krajšem blagem vzponu pa se znajdete na prvih razglednih travnikih, s katerih se odpre pogled na Bržanijo (pod potjo boste morda našli tudi prve perunike).

{{<figure src="M_1_1183.JPG" caption="Prvi razgledi">}}

Razgledov je kmalu konec, pot spet zavije v gozd, a že čez petnajst minut vas bodo na prvih kraških travnikih v začetku maja pričakale narcise, pomešane s Scopolijevimi grinti in avstrijskimi gadnjaki, pred seboj pa boste zagledali tudi križ na vrhu Lipnika.

Lipnik
------

V sprehodu po teh travnikih boste uživali skoraj pol ure, nato pa vas bodo markacije s prijetnega kolovoza poslale levo pod skalnat rob, ki vas je spremljal po levi strani. Čaka vas kratek vzpon skozi gozd, ki bo v sončnem vremenu zagotovo še kako dobrodošel, nato pa nekoliko bolj strma pot po pobočju Kraškega roba. 

{{<gallery>}}
{{<figure src="M_2_1202.JPG">}}
{{<figure src="M_2_1203.JPG">}}
{{</gallery>}}

Tu boste v pozni pomladi verjetno že našli prve zlate korene. Po nekaj minutah vas pot pripelje na greben, kjer se v levo odcepi ozka stezica, ki vas hitro pripelje do vrha Lipnika; tam boste lahko uživali v razgledu na Kojnik, Slavnik in Golič ter položna pobočja slovenske Istre pod seboj.

V Zazid se lahko vrnete po poti, po kateri ste se povzpeli, lahko pa uberete več zanimivih krožnih poti. Najbolj udobna vas popelje po makadamski cesti, speljani po dolini Zalipnika (ta je opisana v nadaljevanju), lahko pa se odločite tudi za eno od teh možnosti:

{{<figure src="Razgled_Lipnik.jpg" caption="Razgled z Lipnika: levo Bržanija, nato Kraški rob, Kojnik, v ozadju Slavnik, desno Golič, Žbevnica in Kavčič" caption-position="bottom">}} 

-   Odpravite se naravnost po travnikih ob Kraškem robu in sledite ozki, komaj prepoznavni stezici, ki vodi le dober meter od skalnega roba (opisana je v izletu na Golič). Ko vas stezica pripelje do kolovoza v borovem gozdičku, zavijete levo.
-   Izlet nadaljujete po markirani poti proti Goliču, se z njega spustite do Majbrme, nato pa zapustite markirano pot in zavijete levo na kolovoz, ki se spušča proti dolini. Ta vas pripelje do makadamske ceste, ki vodi skozi Zalipnik.
-   Vzpon na Lipnik lahko spremenite v celodnevni izlet, če se z Goliča odpravite še na Kojnik in se nato po njegovih južnih pobočjih spustite proti Jampršniku, od koder vodi markirana pot do železniške postaje v Zazidu (ta možnost je opisana v izletu na Kojnik).

{{<gallery>}}
{{<figure src="M_2_1205.JPG" caption="Pogled na Golič">}} {{<figure src="M_2_1218.JPG" caption="Makadam na Zalipniku">}} {{<figure src="M_2_1219.JPG" caption="Majski užitki">}}
{{</gallery>}}

Če se boste odločili za krožno pot po dolini Zalipnika, se z vrha Lipnika vrnite na markirano pot, ki vodi na Kavčič in Golič, ter se po njej spustite do makadamske ceste, ki vodi po sredini doline (cesto boste ves čas spusta zagotovo videli pred seboj). Na makadamski cesti zavijete levo, nato pa med zložnim, a precej dolgim spustom (skoraj dva kilometra in pol) uživate v razgledih na Jadransko morje, bližnji Golič in Kojnik ter Slavnik za njima. Pomladi so travniki, med katerimi hodite, polni rož -- prve zacvetijo narcise, ki jih je tu skoraj toliko kot na Golici (duši jih le trava, ki je nihče več ne kosi), kasneje se jim pridružijo potonike in zlati koreni, konec maja boste že tik ob poti opazili ilirske in kojniške perunike, v juniju pa so pobočja okoli vas polna rumenih cvetov košutnika.

Ko se makadamski cesti, po kateri hodite, z leve priključi precej zapuščen kolovoz, ki se vzpenja med drevjem, zavijte nanj (morda vam bodo v pomoč tudi modre puščice na okolišnjih skalah).

Približno tam se z desne priključi tudi kolovoz z Majbrme, po katerem se lahko spustite z Goliča.

Čaka vas še krajši vzpon po prijetnem borovem gozdičku do Kraškega roba (do tega gozdička vas pripelje tudi stezica, ki vodi tik ob Kraškem robu), nato pa se kolovoz na grebenu prevesi proti Bržaniji in vas precej hitro v strmem spustu pripelje do markirane poti, po kateri ste se odpravili na Lipnik. Zavijete desno, v nekaj minutah boste prišli do železniške postaje Zazid, od tam pa v približno pol ure do Zazida.

 
