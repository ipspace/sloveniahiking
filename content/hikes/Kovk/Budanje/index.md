---
date: '2008-03-16T00:00:00'
delta: 550
description: Če vam je vzpon na Kovk s Cola prekratek, se odpravite nanj iz Vipavske
  doline, bolj natančno s ceste Ajdovščina–Col.
dirty: true
duration: 3
height: 961
lead: M_0_00679.JPG
multipath: true
multilead: M_0_00679.JPG
name: Kovk/Budanje
title: Kovk iz Vipavske doline
---
{{<figure src="M_0_00681.JPG">}}

Če vam je vzpon na [Kovk](../) s Cola prekratek, se odpravite nanj iz Vipavske doline, bolj natančno s ceste Ajdovščina--Col. Po daljšem strmem vzponu skozi prijetno senčne borove gozdičke vas bo pot pripeljala do vzletišča padalcev na Sončnici, od tam pa čez razgledne travnike do vrha Kovka.

## Osnovni podatki

**Zahtevnost**
:   Strma, odlično označena pot.

**Dostop**
:   Pot na Kovk se začne nad vasjo Budanje ob cesti Col--Ajdovščina.

**Dolžina**
:   Izhodišče--Rob Gore: 1 ura\
    Izhodišče--vrh Kovka: 1 ura 30 minut\
    Spust v dolino: 1 ura\
    Skupaj: 3 ure

**Višina**
:   962 m

**Višinska razlika**
:   550 m

**Čas obiska**
:   Od zgodnje jeseni do pozne pomladi, poleti bo verjetno prevroče.

**Priporočam**
:   dobro obutev in planinske palice.

**Zemljevid**
:   Goriška, izletniški zemljevid 1 : 50.000, GZS\
    Nanos, planinski zemljevid 1 : 50.000, PZS

Kratek opis poti
----------------

Markirana pot na Kovk se začne pri parkirišču ob cesti Col--Ajdovščina. Če se boste pripeljali s Cola, vas parkirišče čaka približno 500 metrov za odcepom v Vipavo, tisti, ki se boste tja odpravili iz Ajdovščine, pa ga boste našli dober kilometer za masivnim betonskim zidom, ki zaustavlja plaz nad Budanjami (iz ajdovske smeri je dobro viden tudi planinski kažipot).

Kažipot ob cesti vas usmeri na lepo markiran kolovoz, ki vas popelje mimo travnikov, s katerih je lep razgled na Sončnico (izrazito skalno gmoto na robu Gore, v kateri boste lahko z nekaj sreče opazili obraz \... morda ajdovske deklice), nato pa zavije levo in se hitro spremeni v ozko stezo. Ta se v ključih zažene naravnost navzgor po nesramno strmem pobočju. Tik pod vrhom vas pot pripelje do velikanskih balvanov; če boste malce poplezali po njih, boste nagrajeni z lepim razgledom na Vipavsko dolino. V slabi uri (in po 350 višinskih metrih) boste pošteno upehani prisopihali do majhnih jaslic, tik pod robom vas čakata klopca in vpisna knjiga, za Robom Gore pa uživaške klopce in mize na odskočišču jadralnih padalcev v bližini Sončnice.

{{<gallery>}}
{{<figure src="M_0_00678.JPG" caption="Pogled na Vipavsko dolino">}} {{<figure src="M_0_00680.JPG" caption="Kapelica ob poti">}} {{<figure src="M_0_00681.JPG" caption="Travniki okoli Sončnice">}}
{{<figure src="M_0_00679.JPG" caption="Sončnica">}}
{{</gallery>}}

Pravi planinci se boste seveda povzpeli še na vrh Kovka, do katerega vodi markirana *Pot po Robu*, pred tem pa zavijte z nje na Sončnico, s katere vas čaka čudovit razgled po (Vipavski) Dolini. Do vrha Kovka je od tod še slabih 20 minut zložnega vzpona.

V dolino se vrnete po poti, po kateri ste se povzpeli, če imate obilico časa in nekaj raziskovalne žilice, pa se lahko odpravite do Podrte gore, po markirani poti proti Ajdovščini, nato pa pri Zagriži zavijete levo in poiščete pot do parkirišča pri plazu nad Budanjami. Če nočete hoditi po prometni cesti, od tam nadaljujte spust proti Budanjam in nato po kolovozih nazaj do izhodišča.
