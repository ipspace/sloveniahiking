---
date: 2007-05-06 00:00:00+00:00
delta: 50
description: Severozahodno od Socerba leži Zgornji Kras, planota, porasla z redkimi
  borovimi gozdički, med katerimi se razprostirajo vabeči kraški travniki.
dirty: true
duration: 1
height: 440
image:
- M_9_2968.JPG
- M_9_2948.JPG
- M_9_2952.JPG
- M_9_2966.JPG
- mapgps.jpg
- path_1.gif
lead: M_9_2968.JPG
map: 1
maplink: https://mapzs.projekti.si/poi/1726
name: ZgornjiKras
nearby:
- /hikes/socerb
- /hikes/kokos
- /hikes/tinjan_osp
- /biking/rizanapraproce
- /hikes/podgorje
peak: 45.601636,13.875859
region: istria
start: 45.588664,13.866753
title: Zgornji Kras
x: 413
y: 51
---
{{<figure src="M_9_2968.JPG">}} Severozahodno od [Socerba](../socerb) leži Zgornji Kras, planota, porasla z redkimi borovimi gozdički, med katerimi se razprostirajo vabeči kraški travniki. Po njej je speljanih precej makadamskih cest in kolovozov, ki vam ponujajo obilo možnosti za kratke družinske izlete. Tokrat se bomo odpravili s poti proti gradu Socerb in naredili dobre štiri kilometre dolgo krožno pot.

### Osnovni podatki

**Zahtevnost**
:   Neoznačena položna pot.

**Dostop**
:   Izlet začnete ob asfaltni cesti, speljani do gradu Socerb.

**Dolžina**
:   1 ura (če se boste na pot odpravili z majhnimi otroki, boste hitro porabili dve uri ali več)

**Višina**
:   440 m

**Višinska razlika**
:   50 m

**Čas obiska**
:   Večino časa teče pot po kraških travnikih, zato obisk v poletni vročini odsvetujem. Najlepše je sredi maja, lepo pa bo tudi jeseni, ko ruj obarva travnike živo rdeče.

**Priporočam**
:   Planinska oprema naj ostane doma, saj je pot primerna celo za nekoliko bolj športen otroški voziček.

**Zemljevid**
:   Slovenska Istra, Čičarija, Brkini in Kras, planinska karta 1 : 50.000

### Kratek opis poti

{{<figure src="M_9_2948.JPG">}} Izlet začnete ob asfaltni cesti, ki iz vasi Socerb pelje h gradu. Avtocesto proti morju zapustite na izvozu Socerb, sledite kažipotom skozi Kastelec do Socerba, tam pa zavijte skozi vas navzgor proti gradu. Na izrazitem levem okljuku vas čaka manjše parkirišče, kjer pustite avto.

Odpravite se po makadamski cesti proti vzhodu (za tiste brez orientacije -- v drugo smer, kot pelje asfalt), na prvem razcepu makadamov sledite levemu, nato pa na vsakem razcepu zavijete levo. Pot se vedno bolj spreminja v kolovoz (zaiti ne morete, ker so travniki ograjeni z električnimi pastirji), z nekaj sreče pa vas bodo med sprehodom po travnikih spremljali konji.

{{<figure src="M_9_2952.JPG" caption="">}} {{<figure src="M_9_2966.JPG">}}

Po kilometru in pol vas kolovoz skozi borov gozdiček pripelje nazaj na travnike, s katerih se odpre lep razgled na hribe nad dolino Glinščice. Tudi žice ob poti izginejo že pred gozdičkom, tako~~,~~ da se lahko zdaj prosto sprehodite po širnih travnikih in uživate v cvetočem bogastvu na njih.

Po krajšem postanku nadaljujte hojo po kolovozu; ta vas kmalu pripelje na naslednji makadam. Tam zavijete levo in se začnete vračati proti Socerbu. Če boste vseskozi sledili makadamu, vas bo pripeljal naravnost na parkirišče, lahko pa se mimogrede sprehodite še do gradu: tam, kjer se blago v desno v borov gozdiček odcepi dobro uhojen kolovoz, se podajte po njem. Pripeljal vas bo na rob planote, s katerega se odpre čudovit pogled na Trst, nato pa do gradu. Od tam se po asfaltu vrnete do izhodišča, mimogrede pa si lahko ogledate še Sveto jamo (majhno kraško jamo, preurejeno v cerkev). Sladokusci si boste seveda vzeli še obilico časa za odlično kosilo v grajski restavraciji.

 
